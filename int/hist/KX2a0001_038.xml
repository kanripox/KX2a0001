<div xmlns='http://www.tei-c.org/ns/1.0'><p xml:id='KX2a0001_hist_038'><pb ed='ZHSJ' n='38-1607a' xml:id='KX2a0001_ZHSJ_38-1607a'/><lb/>
史記卷三十八<lb/>
　　宋微子世家第八<lb/>
　　微子開者，〔一〕殷帝乙之首子而帝紂之庶兄也．〔二〕紂既立，不明，淫亂於政，微子數諫，<lb/>
紂不聽．及祖伊以周西伯昌之修德，滅國，〔三〕懼禍至，以告紂．紂曰：「我生不有命在天<lb/>
乎？是何能為！」於是微子度紂終不可諫，欲死之，及去，未能自決，乃問於太師､少師〔四〕<lb/>
曰：「殷不有治政，不治四方．〔五〕我祖遂陳於上，〔六〕紂沈湎於酒，婦人是用，亂敗湯德於<lb/>
下．〔七〕殷既小大好草竊姦宄，〔八〕卿士師師非度，〔九〕皆有罪辜，乃無維獲，〔一０〕小民乃並興，<lb/>
相為敵讎．〔一一〕今殷其典喪！若涉水無津涯．〔一二〕殷遂喪，越至于今．」〔一三〕曰：「太師，少<lb/>
師，〔一四〕我其發出往？〔一五〕吾家保于喪？〔一六〕今女無故告〔一七〕予，顛躋，如之何其？」〔一八〕太師<lb/>
若曰：「王子，天篤下菑亡殷國，〔一九〕乃毋畏畏，不用老長．〔二０〕今殷民乃陋淫神祇之祀．〔二一〕今<lb/>
誠得治國，國治身死不恨．為死，終不得治，不如去．」遂亡．<lb/>
〔一〕　集解孔安國曰：「微，畿內國名．子，爵也．為紂卿士．」　索隱按：尚書微子之命篇云命微子啟代殷後，今<lb/>
<pb ed='ZHSJ' n='38-1608a' xml:id='KX2a0001_ZHSJ_38-1608a'/><lb/>
　　　　此名開者，避漢景帝諱也．<lb/>
〔二〕　索隱按：尚書亦以為殷王元子而是紂之兄．按：呂氏春秋云生微子時母猶為妾，及為妃而生紂．故微子為<lb/>
　　　　紂同母庶兄．<lb/>
〔三〕　集解徐廣曰：「音耆．」　索隱音耆，耆即黎也．鄒誕本云「音黎」．孔安國云「黎在上黨東北，即今之<lb/>
　　　　黎亭是也」．<lb/>
〔四〕　集解孔安國曰：「太師，三公，箕子也．少師，孤卿，比干也．」<lb/>
〔五〕　集解孔安國曰：「言殷不有治政四方之事，將必亡也．」<lb/>
〔六〕　集解馬融曰：「我祖，湯也．」孔安國曰：「言湯遂其功，陳力於上世也．」<lb/>
〔七〕　集解馬融曰：「下，下世也．」<lb/>
〔八〕　集解孔安國曰：「草野盜竊，又為姦宄於外內．」<lb/>
〔九〕　集解馬融曰：「非但小人學為姦宄，卿士已下轉相師效，為非法度．」<lb/>
〔一０〕集解鄭玄曰：「獲，得也．羣臣皆有是罪，其爵祿又無常得之者．言屢相攻奪．」<lb/>
〔一一〕集解孔安國曰：「卿士既亂，而小民各起，共為敵讎．言不和同．」<lb/>
〔一二〕集解徐廣曰：「一作『陟水無舟航』，言危也．」駰謂典，國典也．　索隱尚書「典」作「淪」，篆字變易，其義亦<lb/>
　　　　殊．徐廣曰「典，國典也」．喪音息浪反．<lb/>
〔一三〕集解馬融曰：「越，於也．於是至矣，於今到矣．」<lb/>
〔一四〕集解馬融曰：「重呼告之．」<lb/>
<pb ed='ZHSJ' n='38-1609a' xml:id='KX2a0001_ZHSJ_38-1609a'/><lb/>
〔一五〕集解鄭玄曰：「發，起也．紂禍敗如此，我其起作出往也．」　索隱往，尚書作「狂」，蓋亦今文尚書意異耳．<lb/>
〔一六〕集解徐廣曰：「一云『於是家保』．」駰案：馬融曰「卿大夫稱家」．<lb/>
〔一七〕集解王肅曰：「無意告我也，是微子求教誨也．」<lb/>
〔一八〕集解馬融曰：「躋猶墜也．恐顛墜於非義，當如之何也．」鄭玄曰：「其，語助也．齊魯之閒聲如『姬』．記曰『何<lb/>
　　　　居』．」<lb/>
〔一九〕集解孔安國曰：「微子，帝乙子，故曰『王子』．天生紂為亂，是下菑也．」鄭玄曰：「少師不答，志在必死．」<lb/>
　　　　正義菑音災．<lb/>
〔二０〕集解孔安國曰：「上不畏天菑，下不畏賢人，違戾耆老之長，不用其教．」<lb/>
〔二一〕集解徐廣曰：「一云『今殷民侵神犧』，又一云『陋淫侵神祇』．」駰案：馬融曰「天曰神，地曰祇」．　索隱陋<lb/>
　　　　淫，尚書作「攘竊」．劉氏云「陋淫猶輕穢也」．<lb/>
　　箕子者，〔一〕紂親戚也．〔二〕紂始為象箸，〔三〕箕子歎曰：「彼為象箸，必為玉桮；為桮，則<lb/>
必思遠方珍怪之物而御之矣．輿馬宮室之漸自此始，不可振也．」紂為淫泆，箕子諫，不<lb/>
聽．人或曰：「可以去矣．」箕子曰：「為人臣諫不聽而去，是彰君之惡而自說於民，吾不忍<lb/>
為也．」乃被髮詳狂而為奴．遂隱而鼓琴以自悲，故傳之曰箕子操．〔四〕<lb/>
〔一〕　集解馬融曰：「箕，國名也．子，爵也．」<lb/>
<pb ed='ZHSJ' n='38-1610a' xml:id='KX2a0001_ZHSJ_38-1610a'/><lb/>
〔二〕　索隱箕，國；子，爵也．司馬彪曰「箕子名胥餘」．馬融､王肅以箕子為紂之諸父．服虔､杜預以為紂之庶兄．<lb/>
　　　　杜預云「梁國蒙縣有箕子冢」．<lb/>
〔三〕　索隱箸音持略反．按：下云「為象箸必為玉杯」，杯箸事相近，周禮六尊有犧､象､著､壺､泰､山．著尊者，著<lb/>
　　　　地無足是也．劉氏音直慮反，則杯箸亦食用之物，亦並通．<lb/>
〔四〕　集解風俗通義曰：「其道閉塞憂愁而作者，命其曲曰操．操者，言遇菑遭害，困厄窮迫，雖怨恨失意，猶守禮義，<lb/>
　　　　不懼不懾，樂道而不改其操也．」<lb/>
　　王子比干者，亦紂之親戚也．見箕子諫不聽而為奴，則曰：「君有過而不以死爭，則百<lb/>
姓何辜！」乃直言諫紂．紂怒曰：「吾聞聖人之心有七竅，信有諸乎？」乃遂殺王子比干，<lb/>
刳視其心．<lb/>
　　微子曰：「父子有骨肉，而臣主以義屬．故父有過，子三諫不聽，則隨而號之；人臣三諫<lb/>
不聽，則其義可以去矣．」於是太師､少師乃勸微子去，遂行．〔一〕<lb/>
〔一〕　集解時比干已死，而云少師者似誤．<lb/>
　　周武王伐紂克殷，微子乃持其祭器造於軍門，肉袒面縛，〔一〕左牽羊，右把茅，膝行而前<lb/>
以告．於是武王乃釋微子，復其位如故．<lb/>
〔一〕　索隱肉袒者，袒而露肉也．面縛者，縛手于背而面向前也．劉氏云「面即背也」，義亦稍迂．<lb/>
<pb ed='ZHSJ' n='38-1611a' xml:id='KX2a0001_ZHSJ_38-1611a'/><lb/>
　　武王封紂子武庚祿父以續殷祀，使管叔､蔡叔傅相之．<lb/>
　　武王既克殷，訪問箕子．<lb/>
　　武王曰：「於乎！維天陰定下民，相和其居，〔一〕我不知其常倫所序．」〔二〕<lb/>
〔一〕　集解孔安國曰：「天不言而默定下民，助合其居，使有常生之資也．」<lb/>
〔二〕　集解孔安國曰：「言我不知天所以定民之常道理次序，問何由．」<lb/>
　　箕子對曰：「在昔鯀𦝪鴻水，汨陳其五行，〔一〕帝乃震怒，不從鴻範九等，常倫所斁．〔二〕<lb/>
鯀則殛死，禹乃嗣興．〔三〕天乃錫禹鴻範九等，常倫所序．〔四〕<lb/>
〔一〕　集解孔安國曰：「𦝪，塞；汨，亂也．治水失道，是亂陳五行．」<lb/>
〔二〕　集解徐廣曰：「一作『釋』．」駰案：鄭玄曰「帝，天也．天以鯀如是，乃震動其威怒，不與天道大法九類，言王所<lb/>
　　　　問所由敗也」．<lb/>
〔三〕　集解鄭玄曰：「春秋傳曰『舜之誅也殛鯀，其舉也興禹』．」<lb/>
〔四〕　集解孔安國曰：「天與禹，洛出書也．神龜負文而出，列於背，有數至于九，禹遂因而第之，以成九類．」<lb/>
　　「初一曰五行；二曰五事；三曰八政；四曰五紀；五曰皇極；六曰三德；七曰稽<lb/>
疑；八曰庶徵；九曰嚮用五福，畏用六極．〔一〕<lb/>
〔一〕　集解馬融曰：「言天所以畏懼人用六極．」<lb/>
<pb ed='ZHSJ' n='38-1612a' xml:id='KX2a0001_ZHSJ_38-1612a'/><lb/>
　　「五行：一曰水，二曰火，三曰木，四曰金，五曰土．〔一〕水曰潤下，火曰炎上，〔二〕木曰<lb/>
曲直，〔三〕金曰從革，〔四〕土曰稼穡．〔五〕潤下作鹹，〔六〕炎上作苦，〔七〕曲直作酸，〔八〕從革作<lb/>
辛，〔九〕稼穡作甘．〔一０〕<lb/>
〔一〕　集解鄭玄曰；「此數本諸陰陽所生之次也．」<lb/>
〔二〕　集解孔安國曰：「言其自然之常性也．」<lb/>
〔三〕　集解孔安國曰：「木可揉使曲直也．」<lb/>
〔四〕　集解馬融曰：「金之性從人，而更可銷鑠．」<lb/>
〔五〕　集解王肅曰：「種之曰稼，斂之曰穡．」<lb/>
〔六〕　集解孔安國曰：「水鹵所生．」<lb/>
〔七〕　集解孔安國曰：「焦氣之味．」<lb/>
〔八〕　集解孔安國曰：「木實之性．」<lb/>
〔九〕　集解孔安國曰：「金氣之味．」<lb/>
〔一０〕集解孔安國曰：「甘味生於百穀．五行以下，箕子所陳．」<lb/>
　　「五事：一曰貌，二曰言，三曰視，四曰聽，五曰思．貌曰恭，言曰從，〔一〕視曰明，聽曰<lb/>
聰，思曰睿．〔二〕恭作肅，從作治，〔三〕明作智，聰作謀，〔四〕睿作聖．〔五〕<lb/>
〔一〕　集解馬融曰：「發言當使可從．」<lb/>
<pb ed='ZHSJ' n='38-1613a' xml:id='KX2a0001_ZHSJ_38-1613a'/><lb/>
〔二〕　集解馬融曰：「睿，通也．」<lb/>
〔三〕　集解馬融曰：「出令而從，所以為治也．」<lb/>
〔四〕　集解孔安國曰：「所謀必成審也．」馬融曰：「上聰則下進其謀．」<lb/>
〔五〕　集解孔安國曰：「於事無不通，謂之聖．」<lb/>
　　「八政：一曰食，二曰貨，三曰祀，四曰司空，〔一〕五曰司徒，〔二〕六曰司寇，〔二〕七曰<lb/>
賓，〔四〕八曰師．〔五〕<lb/>
〔一〕　集解馬融曰：「司空，掌營城郭，主空土以居民．」<lb/>
〔二〕　集解孔安國曰：「主徒衆，教以禮義．」<lb/>
〔三〕　集解馬融曰：「主誅寇害．」<lb/>
〔四〕　集解鄭玄曰：「掌諸侯朝覲之官．」<lb/>
〔五〕　集解鄭玄曰：「掌軍旅之官．」<lb/>
　　「五紀：一曰歲，二曰月，三曰日，四曰星辰，〔一〕五曰曆數．〔二〕<lb/>
〔一〕　集解馬融曰：「星，二十八宿．辰，日月之所會也．」鄭玄曰：「星，五星也．」<lb/>
〔二〕　集解孔安國曰：「曆數，節氣之度．以為曆數，敬授民時．」<lb/>
　　「皇極：皇建其有極，〔一〕斂時五福，用傅錫其庶民，〔二〕維時其庶民于女極，〔三〕錫女保<lb/>
極．〔四〕凡厥庶民，毋有淫朋，人毋有比德，維皇作極．〔五〕凡厥庶民，有猷有為有守，女則<lb/>
<pb ed='ZHSJ' n='38-1614a' xml:id='KX2a0001_ZHSJ_38-1614a'/><lb/>
念之．〔六〕不協于極，不離于咎，皇則受之．〔七〕而安而色，曰予所好德，女則錫之福．〔八〕時<lb/>
人斯其維皇之極．〔九〕毋侮[⿰魚眾]寡而畏高明．〔一０〕人之有能有為，使羞其行，而國其昌．〔一一〕凡厥<lb/>
正人，既富方穀．〔一二〕女不能使有好于而家，時人斯其辜．〔一三〕于其毋好，女雖錫之福，其作女<lb/>
用咎．〔一四〕毋偏毋頗，遵王之義．〔一五〕毋有作好，遵王之道．〔一六〕毋有作惡，遵王之路．毋偏毋<lb/>
黨，王道蕩蕩．〔一七〕毋黨毋偏，王道平平．〔一八〕毋反毋側，王道正直．〔一九〕會其有極，〔二０〕歸其有<lb/>
極．〔二一〕曰王極之傅言，〔二二〕是夷是訓，于帝其順．〔二三〕凡厥庶民，極之傅言，〔二四〕是順是行，〔二五〕<lb/>
以近天子之光．〔二六〕曰天子作民父母，以為天下王．〔二七〕<lb/>
〔一〕　集解孔安國曰：「太中之道，大立其有中，謂行九疇之義．」<lb/>
〔二〕　集解馬融曰：「當斂是五福之道，用布與衆民．」<lb/>
〔三〕　集解馬融曰：「以其能斂是五福，故衆民於汝取中正以歸心也．」<lb/>
〔四〕　集解鄭玄曰：「又賜女以守中之道．」<lb/>
〔五〕　集解孔安國曰：「民有善則無淫過朋黨之惡，比周之德，惟天下皆大為中正也．」<lb/>
〔六〕　集解馬融曰：「凡其衆民有謀有為，有所執守，當思念其行有所趣舍也．」<lb/>
〔七〕　集解孔安國曰：「凡民之行雖不合於中，而不罹於咎惡，皆可進用大法受之．」<lb/>
〔八〕　集解孔安國曰：「女當安女顏色，以謙下人．人曰我所好者德也，女則與之爵祿．」<lb/>
〔九〕　集解孔安國曰：「不合于中之人，女與之福，則是人此其惟大之中，言可勉進也．」<lb/>
<pb ed='ZHSJ' n='38-1615a' xml:id='KX2a0001_ZHSJ_38-1615a'/><lb/>
〔一０〕集解馬融曰：「高明顯寵者，不枉法畏之．」<lb/>
〔一一〕集解王肅曰：「使進其行，任之以政，則國為之昌．」<lb/>
〔一二〕集解孔安國曰：「正直之人，既當爵祿富之，又當以善道接之．」<lb/>
〔一三〕集解孔安國曰：「不能使正人有好於國家，則是人斯其詐取罪而去也．」<lb/>
〔一四〕集解鄭玄曰：「無好於女家之人，雖錫之以爵祿，其動作為女用惡．謂為天子結怨於民．」<lb/>
〔一五〕集解孔安國曰：「偏，不平；頗，不正．言當循先王正義以治民．」<lb/>
〔一六〕集解馬融曰：「好，私好也．」<lb/>
〔一七〕集解孔安國曰：「言開辟也．」鄭玄曰：「黨，朋黨．」<lb/>
〔一八〕集解孔安國曰：「言辨治也．」<lb/>
〔一九〕集解馬融曰：「反，反道也．側，傾側也．」<lb/>
〔二０〕集解鄭玄曰：「謂君也當會聚有中之人以為臣也．」<lb/>
〔二一〕集解鄭玄曰：「謂臣也當就有中之君而事之．」<lb/>
〔二二〕集解馬融曰：「王者當盡極行之，使臣下布陳其言．」<lb/>
〔二三〕集解馬融曰：「是大中而常行之，用是教訓天下，於天為順也．」<lb/>
〔二四〕集解馬融曰：「亦盡極敷陳其言於上也．」<lb/>
〔二五〕集解王肅曰：「民納言於上而得中者，則順而行之．」<lb/>
〔二六〕集解王肅曰：「近猶益也．順行民言，所以益天子之光．」<lb/>
<pb ed='ZHSJ' n='38-1616a' xml:id='KX2a0001_ZHSJ_38-1616a'/><lb/>
〔二七〕集解王肅曰：「政教務中，民善是用，所以為民父母，而為天下所歸往．」<lb/>
　　「三德：一曰正直，〔一〕二曰剛克，三曰柔克．〔二〕平康正直，〔三〕彊不友剛克，〔四〕內友柔<lb/>
克，〔五〕沈漸剛克，〔六〕高明柔克．〔七〕維辟作福，維辟作威，維辟玉食．〔八〕臣無有作福作威玉<lb/>
食．臣有作福作威玉食，其害于而家，凶于而國，人用側頗辟，民用僭忒．〔九〕<lb/>
〔一〕　集解鄭玄曰：「中平之人．」<lb/>
〔二〕　集解鄭玄曰：「克，能也．剛而能柔，柔而能剛，寬猛相濟，以成治立功．」<lb/>
〔三〕　集解孔安國曰：「世平安，用正直治之．」<lb/>
〔四〕　集解孔安國曰：「友，順也．世彊禦不順，以剛能治之．」<lb/>
〔五〕　集解孔安國曰：「世和順，以柔能治之也．」　索隱內，當為「燮」．燮，和也．<lb/>
〔六〕　集解馬融曰：「沈，陰也．潛，伏也．陰伏之謀，謂賊臣亂子非一朝一夕之漸，君親無將，將而誅．」　索隱尚書<lb/>
　　　　作「沈潛」，此作「漸」字，其義當依馬注．<lb/>
〔七〕　集解馬融曰：「高明君子，亦以德懷也．」<lb/>
〔八〕　集解馬融曰：「辟，君也．玉食，美食．不言王者，關諸侯也．」鄭玄曰：「作福，專爵賞也．作威，專刑罰也．玉<lb/>
　　　　食，備珍美也．」<lb/>
〔九〕　集解孔安國曰：「在位不端平，則下民僭差．」<lb/>
　　「稽疑：擇建立卜筮人．〔一〕乃命卜筮，曰雨，曰濟，曰涕，〔二〕曰霧，〔三〕曰克，曰貞，曰悔，<lb/>
<pb ed='ZHSJ' n='38-1617a' xml:id='KX2a0001_ZHSJ_38-1617a'/><lb/>
凡七．卜五，占之用二，衍貣．〔四〕立時人為卜筮，〔五〕三人占則從二人之言．〔六〕女則有大<lb/>
疑，謀及女心，謀及卿士，謀及庶人，謀及卜筮．〔七〕女則從，龜從，筮從，卿士從，庶民從，是<lb/>
之謂大同，〔八〕而身其康彊，而子孫其逢吉．〔九〕女則從，龜從，筮從，卿士逆，庶民逆，吉．卿<lb/>
士從，龜從，筮從，女則逆，庶民逆，吉．庶民從，龜從，筮從，女則逆，卿士逆，吉．〔一０〕女則<lb/>
從，龜從，筮逆，卿士逆，庶民逆，作內吉，作外凶．〔一一〕龜筮共違于人，用靜吉，用作凶．〔一二〕<lb/>
〔一〕　集解孔安國曰：「龜曰卜，蓍曰筮．考正疑事，當選擇知卜筮人而建立之．」<lb/>
〔二〕　集解尚書作「圛」．　索隱涕音亦，尚書作「圛」．孔安國云「氣駱驛亦連續」．今此文作「涕」，是涕泣亦相連<lb/>
　　　　之狀也．<lb/>
〔三〕　集解徐廣曰：「一曰『洟』，曰『被』．」　索隱霧音蒙，然「蒙」與「霧」亦通．徐廣所見本「涕」作「洟」，「蒙」作<lb/>
　　　　「被」，義通而字變．<lb/>
〔四〕　集解鄭玄曰：「卜五占之用，謂雨､濟､圛､霧､克也．二衍貣，謂貞､悔也．將立卜筮人，乃先命名兆卦而分別<lb/>
　　　　之．兆卦之名凡七，龜用五，易用二．審此道者，乃立之也．雨者，兆之體，氣如雨然也．濟者，如雨止之雲氣在<lb/>
　　　　上者也．圛者，色澤而光明也．霧者，氣不釋，鬱冥冥也．克者，如祲氣之色相犯也．內卦曰貞，貞，正也．外<lb/>
　　　　卦曰悔，悔之言晦也，晦猶終也．卦象多變，故言『衍貣』也．」<lb/>
〔五〕　集解鄭玄曰：「立是能分別兆卦之名者，以為卜筮人．」<lb/>
〔六〕　集解鄭玄曰：「從其多者．蓍龜之道幽微難明，慎之深．」<lb/>
<pb ed='ZHSJ' n='38-1618a' xml:id='KX2a0001_ZHSJ_38-1618a'/><lb/>
〔七〕　集解孔安國曰：「先盡謀慮，然後卜筮以決之．」<lb/>
〔八〕　集解孔安國曰：「大同於吉．」<lb/>
〔九〕　集解孔安國曰：「動不違衆，故後世遇吉也．」<lb/>
〔一０〕集解鄭玄曰：「此三者皆從多，故為吉．」<lb/>
〔一一〕集解鄭玄曰：「此逆者多，以故舉事於境內則吉，境外則凶．」<lb/>
〔一二〕集解孔安國曰：「安以守常則吉，動則凶．」鄭玄曰：「龜筮皆與人謀相違，人雖三從，猶不可以舉事．」<lb/>
　　「庶徵：曰雨，曰陽，曰奧，曰寒，曰風，曰時．〔一〕五者來備，各以其序，庶草繁廡．〔二〕一<lb/>
極備，凶．一極亡，凶．〔三〕曰休徵：〔四〕曰肅，時雨若，〔五〕曰治，時暘若；〔六〕曰知，時奧<lb/>
若；〔七〕曰謀，時寒若；〔八〕曰聖，時風若．〔九〕曰咎徵：〔一０〕曰狂，常雨若；〔一一〕曰僭，常暘<lb/>
若；〔一二〕曰舒，常奧若；〔一三〕曰急，常寒若；〔一四〕曰霧，常風若．〔一五〕王眚維歲，〔一六〕卿士維<lb/>
月，〔一七〕師尹維日．〔一八〕歲月日時毋易，〔一九〕百穀用成，治用明，〔二０〕畯民用章，家用平康．〔二一〕日<lb/>
月歲時既易，百穀用不成，治用昏不明，畯民用微，家用不寧．庶民維星，〔二二〕星有好風，星<lb/>
有好雨．〔二三〕日月之行，有冬有夏．〔二四〕月之從星，則以風雨．〔二五〕<lb/>
〔一〕　集解孔安國曰：「雨以潤物，陽以乾物，煖以長物，寒以成物，風以動物．五者各以時，所以為衆驗．」<lb/>
〔二〕　集解孔安國曰：「言五者備至，各以次序，則衆草木繁廡滋豐也．」<lb/>
〔三〕　集解孔安國曰：「一者備極過甚則凶，一者極無不至亦凶，謂其不時失之謂也．」<lb/>
<pb ed='ZHSJ' n='38-1619a' xml:id='KX2a0001_ZHSJ_38-1619a'/><lb/>
〔四〕　集解孔安國曰：「美行之驗．」<lb/>
〔五〕　集解孔安國曰：「君行敬，則時雨順之．」<lb/>
〔六〕　集解孔安國曰：「君政治，則時暘順之．」<lb/>
〔七〕　集解孔安國曰：「君昭哲，則時煖順之．」<lb/>
〔八〕　集解孔安國曰：「君能謀，則時寒順之．」<lb/>
〔九〕　集解孔安國曰：「君能通理，則時風順之．」<lb/>
〔一０〕集解孔安國曰：「惡行之驗也．」<lb/>
〔一一〕集解孔安國曰：「君行狂妄，則常雨順之．」<lb/>
〔一二〕集解孔安國曰：「君行僭差，則常暘順之．」<lb/>
〔一三〕集解孔安國曰：「君臣逸豫，則常煖順之．」　索隱舒，依字讀．按：下有「曰急」也．<lb/>
〔一四〕集解孔安國曰：「君行急，則常寒順之．」<lb/>
〔一五〕集解孔安國曰：「君行霧闇，則常風順之．」<lb/>
〔一六〕集解馬融曰：「言王者所眚職，如歲兼四時也．」<lb/>
〔一七〕集解孔安國曰：「卿士各有所掌，如月之有別．」<lb/>
〔一八〕集解孔安國曰：「衆正官之吏分治其職，如日之有歲月也．」<lb/>
〔一九〕集解孔安國曰：「各順常．」<lb/>
〔二０〕集解孔安國曰：「歲月無易，則百穀成；君臣無易，則正治明．」<lb/>
<pb ed='ZHSJ' n='38-1620a' xml:id='KX2a0001_ZHSJ_38-1620a'/><lb/>
〔二一〕集解孔安國曰：「賢臣顯用，國家平寧．」<lb/>
〔二二〕集解孔安國曰：「星，民象，故衆民惟若星也．」<lb/>
〔二三〕集解馬融曰：「箕星好風，畢星好雨．」<lb/>
〔二四〕集解孔安國曰：「日月之行，冬夏各有常度．」<lb/>
〔二五〕集解孔安國曰：「月經于箕則多風，離于畢則多雨．政教失常，以從民欲，亦所以亂．」<lb/>
　　「五福：一曰壽，二曰富，三曰康寧，〔一〕四曰攸好德，〔二〕五曰考終命．〔三〕六極：一曰凶<lb/>
短折，〔四〕二曰疾，三曰憂，四曰貧，五曰惡，〔五〕六曰弱．」〔六〕<lb/>
〔一〕　集解鄭玄曰：「康寧，平安．」<lb/>
〔二〕　集解孔安國曰：「所好者德，福之道．」<lb/>
〔三〕　集解孔安國曰：「各成其短長之命以自終，不橫夭．」<lb/>
〔四〕　集解鄭玄曰：「未齔曰凶，未冠曰短，未婚曰折．」　索隱未齔，未毀齒也．音楚[⿰口六]反．<lb/>
〔五〕　集解孔安國曰：「惡，醜陋也．」<lb/>
〔六〕　集解鄭玄曰：「愚懦不壯毅曰弱．」<lb/>
　　於是武王乃封箕子於朝鮮〔一〕而不臣也．<lb/>
〔一〕　索隱潮仙二音．地因水為名也．<lb/>
　　其後箕子朝周，過故殷虛，感宮室毀壞，生禾黍，箕子傷之，欲哭則不可，欲泣為其近婦<lb/>
<pb ed='ZHSJ' n='38-1621a' xml:id='KX2a0001_ZHSJ_38-1621a'/><lb/>
人，〔一〕乃作麥秀之詩以歌詠之．其詩曰：「麥秀漸漸兮，禾黍油油．〔二〕彼狡僮兮，不與我好<lb/>
兮！」所謂狡童者，紂也．殷民聞之，皆為流涕．〔三〕<lb/>
〔一〕　索隱婦人之性多涕泣．<lb/>
〔二〕　索隱漸漸，麥芒之狀，音子廉反，又依字讀．油油者，禾黍之苗光悅貌．<lb/>
〔三〕　集解杜預曰：「梁國蒙縣有箕子冢．」<lb/>
　　武王崩，成王少，周公旦代行政當國．管､蔡疑之，乃與武庚作亂，欲襲成王､周公．〔一〕<lb/>
周公既承成王命誅武庚，殺管叔，放蔡叔，乃命微子開代殷後，奉其先祀，作微子之命以申<lb/>
之，國于宋．〔二〕微子故能仁賢，乃代武庚，故殷之餘民甚戴愛之．<lb/>
〔一〕　集解徐廣曰：「一云『欲襲成周』．」<lb/>
〔二〕　集解世本曰：「宋更曰睢陽．」<lb/>
　　微子開卒，立其弟衍，是為微仲．〔一〕微仲卒，子宋公稽立．〔二〕宋公稽卒，子丁公申立．<lb/>
丁公申卒，子湣公共立．湣公共卒，弟煬公熙立．煬公即位，湣公子鮒祀弒煬公而自立，〔三〕<lb/>
曰「我當立」，是為厲公．厲公卒，子釐公舉立．<lb/>
〔一〕　集解禮記曰：「微子舍其孫腯而立衍也．」鄭玄曰：「微子適子死，立其弟衍，殷禮也．」　索隱按：家語微子<lb/>
<pb ed='ZHSJ' n='38-1622a' xml:id='KX2a0001_ZHSJ_38-1622a'/><lb/>
　　　　弟仲思名衍，一名泄，嗣微子為宋公．雖遷爵易位，而班級不過其故，故以舊官為稱．故二微雖為宋公，猶稱微，<lb/>
　　　　至于稽乃稱宋公也．<lb/>
〔二〕　索隱譙周云：「未謚，故名之．」<lb/>
〔三〕　集解徐廣曰：「鮒，一作『魴』．」　索隱徐云一本作「魴」，譙周亦作「魴祀」，據左氏，即湣公庶子也．弒煬公，<lb/>
　　　　欲立太子弗父何，何讓不受．<lb/>
　　釐公十七年，周厲王出奔彘．<lb/>
　　二十八年，釐公卒，子惠公立．〔一〕惠公四年，周宣王即位．三十年，惠公卒，子哀公<lb/>
立．哀公元年卒，子戴公立．<lb/>
〔一〕　集解呂忱曰：「音古莧反．」<lb/>
　　戴公二十九年，周幽王為犬戎所殺，秦始列為諸侯．<lb/>
　　三十四年，戴公卒，子武公司空立．武公生女為魯惠公夫人，生魯桓公．十八年，武公<lb/>
卒，子宣公力立．<lb/>
　　宣公有太子與夷．十九年，宣公病，讓其弟和，曰：「父死子繼，兄死弟及，天下通義也．<lb/>
我其立和．」和亦三讓而受之．宣公卒，弟和立，是為穆公．<lb/>
<pb ed='ZHSJ' n='38-1623a' xml:id='KX2a0001_ZHSJ_38-1623a'/><lb/>
　　穆公九年，病，召大司馬孔父謂曰：「先君宣公舍太子與夷而立我，我不敢忘．我死，必<lb/>
立與夷也．」孔父曰：「羣臣皆願立公子馮．」穆公曰：「毋立馮，吾不可以負宣公．」於是穆<lb/>
公使馮出居于鄭．八月庚辰，穆公卒，兄宣公子與夷立，是為殤公．君子聞之，曰：「宋宣公<lb/>
可謂知人矣，立其弟以成義，然卒其子復享之．<lb/>
　　殤公元年，衞公子州吁弒其君完自立，欲得諸侯，使告於宋曰：「馮在鄭，必為亂，可與<lb/>
我伐之．」宋許之，與伐鄭，至東門而還．二年，鄭伐宋，以報東門之役．其後諸侯數來侵<lb/>
伐．<lb/>
　　九年，大司馬孔父嘉妻好，出，道遇太宰華督，〔一〕督說，目而觀之．〔二〕督利孔父妻，乃<lb/>
使人宣言國中曰：「殤公即位十年耳，而十一戰，〔三〕民苦不堪，皆孔父為之，我且殺孔父以<lb/>
寧民．」是歲，魯弒其君隱公．十年，華督攻殺孔父，取其妻．殤公怒，遂弒殤公，而迎穆公<lb/>
子馮於鄭而立之，是為莊公．<lb/>
〔一〕　集解服虔曰：「戴公之孫．」<lb/>
〔二〕　集解服虔曰：「目者，極視精不轉也．」<lb/>
〔三〕　集解賈逵曰：「一戰，伐鄭，圍其東門；二戰，取其禾；三戰，取邾田；四戰，邾鄭伐宋，入其郛；五戰，伐鄭，圍<lb/>
<pb ed='ZHSJ' n='38-1624a' xml:id='KX2a0001_ZHSJ_38-1624a'/><lb/>
　　　　長葛；六戰，鄭以王命伐宋；七戰，魯敗宋師于菅；八戰，宋、衞入鄭；九戰，伐戴；十戰，鄭入宋；十一戰，鄭<lb/>
　　　　伯以虢師大敗宋．」<lb/>
　　莊公元年，華督為相．九年，執鄭之祭仲，要以立突為鄭君．祭仲許，竟立突．十九<lb/>
年，莊公卒，子湣公捷立．<lb/>
　　湣公七年，齊桓公即位．九年，宋水，魯使臧文仲往弔水．〔一〕湣公自罪曰：「寡人以不<lb/>
能事鬼神，政不脩，故水．」臧文仲善此言．此言乃公子子魚教湣公也．<lb/>
〔一〕　集解賈逵曰：「問凶曰弔．」<lb/>
　　十年夏，宋伐魯，戰於乘丘，〔一〕魯生虜宋南宮萬．〔二〕宋人請萬，萬歸宋．十一年秋，湣<lb/>
公與南宮萬獵，因博爭行，湣公怒，辱之，曰：「始吾敬若；今若，魯虜也．」萬有力，病此言，<lb/>
遂以局殺湣公于蒙澤．〔三〕大夫仇牧聞之，以兵造公門．萬搏牧，牧齒著門闔死．〔四〕因殺太<lb/>
宰華督，乃更立公子游為君．諸公子犇蕭，公子禦說犇亳．〔五〕萬弟南宮牛將兵圍亳．冬，<lb/>
蕭及宋之諸公子共擊殺南宮牛，弒宋新君游而立湣公弟禦說，是為桓公．宋萬犇陳．宋人<lb/>
請以賂陳．陳人使婦人飲之醇酒，〔六〕以革裹之，歸宋．〔七〕宋人醢萬也．〔八〕<lb/>
〔一〕　集解徐廣曰：「乘，一作『媵』．」駰案：杜預曰「乘丘，魯地」．<lb/>
<pb ed='ZHSJ' n='38-1625a' xml:id='KX2a0001_ZHSJ_38-1625a'/><lb/>
〔二〕　集解賈逵曰：「南宮，氏；萬，名．宋卿．」<lb/>
〔三〕　集解賈逵曰：「蒙澤，宋澤名也．」杜預曰：「宋地，梁國有蒙縣．」<lb/>
〔四〕　集解何休曰：「闔，門扇．」<lb/>
〔五〕　集解服虔曰：「蕭，亳，宋邑也．」杜預曰：「今沛國有蕭縣，蒙縣西北有亳城也．」<lb/>
〔六〕　集解服虔曰：「宋萬多力，勇不可執，故先使婦人誘而飲之酒，醉而縛之．」<lb/>
〔七〕　集解左傳曰：「以犀革裹之．」<lb/>
〔八〕　集解服虔曰：「醢，肉醬．」<lb/>
　　桓公二年，諸侯伐宋，至郊而去．三年，齊桓公始霸．二十三年，迎衞公子燬於齊，立<lb/>
之，是為衞文公．文公女弟為桓公夫人．秦穆公即位．三十年，桓公病，太子茲甫讓其庶<lb/>
兄目夷為嗣．桓公義太子意，竟不聽．三十一年春，桓公卒，太子茲甫立，是為襄公．以其<lb/>
庶兄目夷為相．未葬，而齊桓公會諸侯于葵丘，襄公往會．<lb/>
　　襄公七年，宋地霣星如雨，與雨偕下；〔一〕六鶂退蜚，〔二〕風疾也．〔三〕<lb/>
〔一〕　集解左傳曰：「隕石于宋五，隕星也．」　索隱按：僖十六年左傳「霣石于宋五，霣星也．六鶂退飛，過宋都」．<lb/>
　　　　是當宋襄公之時．訪內史叔興曰「吉凶焉在」？對曰「君將得諸侯而不終」也．然莊七年傳又云「恆星不見，夜中<lb/>
　　　　星霣如雨，與雨偕也」．且與雨偕下，自在別年，不與霣石退鶂之事同．此史以霣石為霣星，遂連恆星不見之時<lb/>
<pb ed='ZHSJ' n='38-1626a' xml:id='KX2a0001_ZHSJ_38-1626a'/><lb/>
　　　　與雨偕為文，故與左傳小不同也．<lb/>
〔二〕　集解公羊傳曰：「視之則六，察之則鷁，徐察之則退飛．」<lb/>
〔三〕　集解賈逵曰：「風起於遠，至宋都高而疾，故鶂逢風卻退．」<lb/>
　　八年，齊桓公卒，宋欲為盟會．十二年春，宋襄公為鹿上之盟，〔一〕以求諸侯於楚，楚人<lb/>
許之．公子目夷諫曰：「小國爭盟，禍也．」不聽．秋，諸侯會宋公盟于盂．〔二〕目夷曰：「禍<lb/>
其在此乎？君欲已甚，何以堪之！」於是楚執宋襄公以伐宋．冬，會于亳，以釋宋公．子<lb/>
魚曰：「禍猶未也．」十三年夏，宋伐鄭．子魚曰：「禍在此矣．」秋，楚伐宋以救鄭．襄公將<lb/>
戰，子魚諫曰：「天之[⿱𠫓廾]商久矣，不可．」冬，十一月，襄公與楚成王戰于泓．〔三〕楚人未濟，目<lb/>
夷曰：「彼衆我寡，及其未濟擊之．」公不聽．已濟未陳，又曰：「可擊．」公曰：「待其已陳．」<lb/>
陳成，宋人擊之．宋師大敗，襄公傷股．國人皆怨公．公曰：「君子不困人於，不鼓不成<lb/>
列．」〔四〕子魚曰：「兵以勝為功，何常言與！〔五〕必如公言，即奴事之耳，又何戰為？」<lb/>
〔一〕　集解杜預曰：「鹿上，宋地．汝陰有原鹿縣．」　索隱按：汝陰原鹿其地在楚，僖二十一年「宋人、楚人、齊人<lb/>
　　　　盟於鹿上」是也．然襄公始求諸侯於楚，楚纔許之，計未合至女陰鹿上．今濟陰乘氏縣北有鹿城，蓋此地也．<lb/>
〔二〕　集解杜預曰：「盂，宋地．」<lb/>
〔三〕　集解穀梁傳曰：「戰于泓水之上．」<lb/>
〔四〕　集解何休曰：「軍法，以鼓戰，以金止，不鼓不戰也．不成列，未成陳．」<lb/>
<pb ed='ZHSJ' n='38-1627a' xml:id='KX2a0001_ZHSJ_38-1627a'/><lb/>
〔五〕　集解徐廣曰：「一云『尚何言與』．」<lb/>
　　楚成王已救鄭，鄭享之；去而取鄭二姬以歸．〔一〕叔瞻曰：「成王無禮，〔二〕其不沒乎？<lb/>
為禮卒於無別，有以知其不遂霸也．」<lb/>
〔一〕　索隱謂鄭夫人羋氏、姜氏之女．既是鄭女，故云「二姬」．<lb/>
〔二〕　正義謂取鄭二姬也．<lb/>
　　是年，晉公子重耳過宋，襄公以傷於楚，欲得晉援，厚禮重耳以馬二十乘．〔一〕<lb/>
〔一〕　集解服虔曰：「八十匹．」<lb/>
　　十四年夏，襄公病傷於泓而竟卒，〔一〕子成公王臣立．<lb/>
〔一〕　索隱按：春秋戰于泓在僖二十三年，重耳過宋及襄公卒在二十四年．今此文以重耳過與傷泓共歲，故云「是<lb/>
　　　　年」．又重耳過與宋襄公卒共是一歲，則不合更云「十四年」．是進退俱不合於左氏，蓋太史公之疏耳．<lb/>
　　成公元年，晉文公即位．三年，倍楚盟親晉，以有德於文公也．四年，楚成王伐宋，宋<lb/>
告急於晉．五年，晉文公救宋，楚兵去．九年，晉文公卒．十一年，楚太子商臣弒其父成王<lb/>
代立．十六年，秦穆公卒．<lb/>
　　十七年，成公卒．〔一〕成公弟禦殺太子及大司馬公孫固〔二〕而自立為君．宋人共殺君禦<lb/>
<pb ed='ZHSJ' n='38-1628a' xml:id='KX2a0001_ZHSJ_38-1628a'/><lb/>
而立成公少子杵臼，〔三〕是為昭公．<lb/>
〔一〕　正義年表云公孫固殺成公．<lb/>
〔二〕　正義世本云：「宋莊公孫名固，為大司馬．」<lb/>
〔三〕　正義年表云宋昭元年．杵臼，襄公之子．徐廣曰：「一云成公少子．」<lb/>
　　昭公四年，宋敗長翟緣斯於長丘．〔一〕七年，楚莊王即位．<lb/>
〔一〕　集解魯世家云宋武公之世，獲緣斯於長丘．今云此時，未詳．　索隱徐廣曰：「魯系家云宋武公之代，獲緣斯<lb/>
　　　　於長丘，今云此時未詳」者，春秋文公十一年，魯敗翟于鹹，獲長狄緣斯於長丘，齊系家惠公二年，長翟來，王子城<lb/>
　　　　父攻殺之，此並取左傳之說，載於諸國系家，今考其年歲亦頗相協．而魯系家云武公，此云昭公，蓋此「昭」當為<lb/>
　　　　「武」，然前代雖已有武公，此杵臼當亦謚武也．若將不然，豈下五系公子特為君，又合謚昭乎？<lb/>
　　九年，昭公無道，國人不附．昭公弟鮑革〔一〕賢而下士．先，襄公夫人欲通於公子鮑，<lb/>
不可，〔二〕乃助之施於國，〔三〕因大夫華元為右師．〔四〕昭公出獵，夫人王姬使衞伯攻殺昭公<lb/>
杵臼．弟鮑革立，是為文公．<lb/>
〔一〕　集解徐廣曰：「一無『革』字．」<lb/>
〔二〕　集解服虔曰：「襄公夫人，周襄王之姊王姬也．不可，鮑不肯也．」<lb/>
〔三〕　正義施，貳是反．襄夫人助公子鮑布施恩惠於國人也．<lb/>
〔四〕　正義公子鮑因華元請，得為右師．華元，戴公五代孫，華督之曾孫也．<lb/>
<pb ed='ZHSJ' n='38-1629a' xml:id='KX2a0001_ZHSJ_38-1629a'/><lb/>
<lb/>
　　文公元年，晉率諸侯伐宋，責以弒君．聞文公定立，乃去．二年，昭公子因文公母弟須<lb/>
與武、繆、戴、莊、桓之族為亂，文公盡誅之，出武、繆之族．〔一〕<lb/>
〔一〕　集解賈逵曰：「出，逐也．」<lb/>
　　四年春，（<note>鄭</note>）【楚】命（<note>楚</note>）【鄭】伐宋．宋使華元將，鄭敗宋，囚華元．華元之將戰，殺羊以<lb/>
食士，其御羊羹不及，〔一〕故怨，馳入鄭軍，故宋師敗，得囚華元．宋以兵車百乘文馬四百<lb/>
匹〔二〕贖華元．未盡入，華元亡歸宋．<lb/>
〔一〕　集解左傳曰御羊斟也．<lb/>
〔二〕　集解賈逵曰：「文，貍文也．」王肅曰：「文馬，畫馬也．」　正義按：文馬者，裝飾其馬．四百匹，用牽車百乘，<lb/>
　　　　遺鄭贖華元也．又云文馬赤鬣縞身，目如黃金．<lb/>
　　十四年，楚莊王圍鄭．鄭伯降楚，楚復釋之．<lb/>
　　十六年，楚使過宋，宋有前仇，執楚使．九月，楚莊王圍宋．十七年，楚以圍宋五月不<lb/>
解，宋城中急，無食，華元乃夜私見楚將子反．子反告莊王．王問：「城中何如？」曰：「析<lb/>
骨而炊，〔一〕易子而食．」莊王曰：「誠哉言！我軍亦有二日糧．」以信故，遂罷兵去．<lb/>
〔一〕　集解何休曰：「析破人骨也．」<lb/>
<pb ed='ZHSJ' n='38-1630a' xml:id='KX2a0001_ZHSJ_38-1630a'/><lb/>
　　二十二年，文公卒，子共公瑕立．始厚葬．君子譏華元不臣矣．<lb/>
　　共公（<note>元</note>）【十】年，華元善楚將子重，又善晉將欒書，兩盟晉楚．十三年，共公卒．華元<lb/>
為右師，魚石為左師．司馬唐山攻殺太子肥，欲殺華元，華元犇晉，魚石止之，至河乃<lb/>
還，〔一〕誅唐山．乃立共公少子成，是為平公．〔二〕<lb/>
〔一〕　集解皇覽曰：「華元冢在陳留小黃縣城北．」<lb/>
〔二〕　集解左傳曰魚石犇楚．<lb/>
　　平公三年，楚共王拔宋之彭城，以封宋左師魚石．四年，諸侯共誅魚石，而歸彭城於<lb/>
宋．三十五年，楚公子圍弒其君自立，為靈王．四十四年，平公卒，子元公佐立．<lb/>
　　元公三年，楚公子[⿱𠫓廾]疾弒靈王，自立為平王．八年，宋火．十年，元公毋信，詐殺諸公<lb/>
子，大夫華、向氏作亂．楚平王太子建來犇，見諸華氏相攻亂，建去如鄭．十五年，元公為<lb/>
魯昭公避季氏居外，為之求入魯，行道卒，子景公頭曼〔一〕立．<lb/>
〔一〕　索隱音萬．<lb/>
　　景公十六年，魯陽虎來犇，已復去．二十五年，孔子過宋，宋司馬桓魋惡之，欲殺孔子，<lb/>
孔子微服去．三十年，曹倍宋，又倍晉，宋伐曹，晉不救，遂滅曹有之．〔一〕三十六年，齊田常<lb/>
<pb ed='ZHSJ' n='38-1631a' xml:id='KX2a0001_ZHSJ_38-1631a'/><lb/>
弒簡公．<lb/>
〔一〕　正義宋景公滅曹在魯哀公八年，周敬王三十三年也．<lb/>
　　三十七年，楚惠王滅陳．熒惑守心．心，宋之分野也．景公憂之．司星子韋曰：「可移<lb/>
於相．」景公曰：「相，吾之股肱．」曰：「可移於民．」景公曰：「君者待民．」曰：「可移於歲．」<lb/>
景公曰：「歲饑民困，吾誰為君！」子韋曰：「天高聽卑．君有君人之言三，熒惑宜有動．」於<lb/>
是候之，果徙三度．<lb/>
　　六十四年，景公卒．宋公子特〔一〕攻殺太子而自立，是為昭公．〔二〕昭公者，元公之曾庶<lb/>
孫也．昭公父公孫糾，糾父公子秦，〔三〕秦即元公少子也．景公殺昭公父糾，〔四〕故昭<lb/>
公怨殺太子而自立．<lb/>
〔一〕　索隱昭公也．左傳作「德」．<lb/>
〔二〕　索隱按左傳，景公無子，取元公庶曾孫公孫周之子德及啟畜于公宮．及景公卒，先立啟，後立德，是為昭公．<lb/>
　　　　與此全乖，未知太史公據何而為此說．<lb/>
〔三〕　集解徐廣曰：「音端．」<lb/>
〔四〕　索隱左傳名周．<lb/>
　　昭公四十七年卒，子悼公購由立．〔一〕悼公八年卒，〔二〕子休公田立．休公田二十三年<lb/>
<pb ed='ZHSJ' n='38-1632a' xml:id='KX2a0001_ZHSJ_38-1632a'/><lb/>
卒，子辟公辟兵立．〔三〕辟公三年卒，子剔成立．〔四〕剔成四十一年，剔成弟偃攻襲剔成，剔成<lb/>
敗奔齊，偃自立為宋君．<lb/>
〔一〕　集解年表云四十九年．　索隱購音古候反．<lb/>
〔二〕　索隱按紀年為十八年．<lb/>
〔三〕　集解徐廣曰：「一云『辟公兵』．」　索隱按：紀年作「桓侯璧兵」，則璧兵謚桓也．又莊子云「桓侯行，未出城<lb/>
　　　　門，其前驅呼辟，蒙人止之，後為狂也」．司馬彪云「呼辟，使人避道．蒙人以桓侯名辟，而前驅呼『辟』，故為狂<lb/>
　　　　也」．<lb/>
〔四〕　集解年表云剔成君也．　索隱王劭按：紀年云宋易城盱廢其君辟而自立也．<lb/>
　　君偃十一年，自立為王．〔一〕東敗齊，取五城；南敗楚，取地三百里；西敗魏軍，乃與<lb/>
齊､魏為敵國．盛血以韋囊，縣而射之，命曰「射天」．淫於酒婦人．羣臣諫者輒射之．於<lb/>
是諸侯皆曰「桀宋」．〔二〕「宋其復為紂所為，不可不誅」．告齊伐宋．王偃立四十七年，齊湣<lb/>
王與魏､楚伐宋，殺王偃，遂滅宋而三分其地．〔三〕<lb/>
〔一〕　索隱戰國策､呂氏春秋皆以偃謚曰康王也．<lb/>
〔二〕　索隱晉太康地記言其似桀也．<lb/>
〔三〕　集解年表云偃立四十三年．<lb/>
<pb ed='ZHSJ' n='38-1633a' xml:id='KX2a0001_ZHSJ_38-1633a'/><lb/>
<lb/>
　　太史公曰：孔子稱「微子去之，箕子為之奴，比干諫而死，殷有三仁焉」．〔一〕春秋譏宋<lb/>
之亂自宣公廢太子而立弟，〔二〕國以不寧者十世．〔三〕襄公之時，修行仁義，欲為盟主．其大<lb/>
夫正考父美之，故追道契､湯､高宗，殷所以興，作商頌．〔四〕襄公既敗於泓，而君子或以為<lb/>
多，〔五〕傷中國闕禮義，襃之也，〔六〕宋襄之有禮讓也．<lb/>
〔一〕　集解何晏曰：「仁者愛人．三人行異而同稱仁者，何也？以其俱在憂亂寧民也．」夏侯玄曰：「微子，仁之窮<lb/>
　　　　也；箕子､比干，智之窮也．故或盡材而止，或盡心而留，皆其極也．致極，斯君子之事矣．是以三仁不同，而其<lb/>
　　　　歸一揆也．」<lb/>
〔二〕　集解公羊傳曰：「君子大居正．宋之禍宣公為之也．」<lb/>
〔三〕　索隱按：春秋公羊有此說，左氏則無譏焉．<lb/>
〔四〕　集解韓詩商頌章句亦美襄公．　索隱按：裴駰引韓詩商頌章句亦美襄公，非也．今按：毛詩商頌序云正<lb/>
　　　　考父於周之太師「得商頌十二篇，以那為首」．國語亦同此說．今五篇存，皆是商家祭祀樂章，非考父追作也．<lb/>
　　　　又考父佐戴､武､宣，則在襄公前且百許歲，安得述而美之？斯謬說耳．<lb/>
〔五〕　集解公羊傳曰：「君子大其不鼓不成列，臨大事而不忘大禮，有君而無臣，以為雖文王之戰亦不過此也．」<lb/>
〔六〕　索隱襄公臨大事不忘大禮，而君子或以為多，且傷中國之亂，闕禮義之舉，遂不嘉宋襄之盛德，故太史公襃而<lb/>
　　　　述之，故云襃之也．<lb/>
<pb ed='ZHSJ' n='38-1634a' xml:id='KX2a0001_ZHSJ_38-1634a'/><lb/>
【索隱述贊】殷有三仁，微､箕紂親．一囚一去，不顧其身．頌美有客，書稱作賓．卒傳冢嗣，或彝倫．<lb/>
微仲之後，世載忠勤．穆亦能讓，實為知人．傷泓之役，有君無臣．偃號「桀宋」，天之[⿱𠫓廾]殷．<lb/>
</p></div>
