<div xmlns='http://www.tei-c.org/ns/1.0'  xml:id='KX2a0001_hist_052'>
<div><head>史記卷五十二<lb/></head>
<p xml:id='KX2a0001_ZHSJ_052-1999a-2'>齊悼惠王世家第二十二<lb/></p>
<p xml:id='KX2a0001_ZHSJ_052-1999a-3'>齊悼惠王<ref type="note" target="#KX2a0001_hist_052-note1" n="〔一〕"/>劉肥者，高祖長庶男也．其母外婦也，曰曹氏．高祖六年，立肥為齊王，<lb/>食七十城，諸民能齊言者皆予齊王．<ref type="note" target="#KX2a0001_hist_052-note2" n="〔二〕"/><lb/></p>
<p xml:id='KX2a0001_ZHSJ_052-1999a-4'>齊王，孝惠帝兄也．孝惠帝二年，齊王入朝．惠帝與齊王燕飲，亢禮如家人．<ref type="note" target="#KX2a0001_hist_052-note3" n="〔一〕"/>呂太<lb/>后怒，且誅齊王．齊王懼不得脫，乃用其內史勳計，獻城陽郡，<ref type="note" target="#KX2a0001_hist_052-note4" n="〔二〕"/>以為魯元公主湯沐邑．<lb/>呂太后喜，乃得辭就國．<lb/></p>
<p xml:id='KX2a0001_ZHSJ_052-1999a-5'>悼惠王即位十三年，以惠帝六年卒．子襄立，是為哀王．<lb/></p>
<p xml:id='KX2a0001_ZHSJ_052-2000a-7'>哀王元年，孝惠帝崩，呂太后稱制，天下事皆決於高后．二年，高后立其兄子酈侯<ref type="note" target="#KX2a0001_hist_052-note5" n="〔一〕"/><lb/>呂台<ref type="note" target="#KX2a0001_hist_052-note6" n="〔二〕"/>為呂王，割齊之濟南郡<ref type="note" target="#KX2a0001_hist_052-note7" n="〔三〕"/>為呂王奉邑．<lb/></p>
<p xml:id='KX2a0001_ZHSJ_052-2000a-8'>哀王三年，其弟章入宿衞於漢，呂太后封為朱虛侯，<ref type="note" target="#KX2a0001_hist_052-note8" n="〔一〕"/>以呂祿女妻之．後四年，封章<lb/>弟興居為東牟侯，<ref type="note" target="#KX2a0001_hist_052-note9" n="〔二〕"/>皆宿衞長安中．<lb/></p>
<p xml:id='KX2a0001_ZHSJ_052-2000a-9'>哀王八年，高后割齊琅邪郡<ref type="note" target="#KX2a0001_hist_052-note10" n="〔一〕"/>立營陵侯劉澤為琅邪王．<lb/></p>
<p xml:id='KX2a0001_ZHSJ_052-2000a-10'>其明年，趙王友入朝，幽死于邸．三趙王皆廢．高后立諸呂諸呂為三王，<ref type="note" target="#KX2a0001_hist_052-note11" n="〔一〕"/>擅權用事．<lb/></p>
<p xml:id='KX2a0001_ZHSJ_052-2000a-11'>朱虛侯年二十，有氣力，忿劉氏不得職．嘗入待高后燕飲，高后令朱虛侯劉章為酒吏．<lb/>章自請曰：「臣，將種也，請得以軍法行酒．」高后曰：「可．」酒酣，章進飲歌舞．已而曰：<lb/>「請為太后言耕田歌．」高后兒子畜之，笑曰：「顧而父知田耳．若生<ref type="note" target="#KX2a0001_hist_052-note12" n="〔一〕"/>而為王子，安知田<lb/>乎？」章曰：「臣知之．」太后曰：「試為我言田．」章曰：「深耕穊種，立苗欲疏，非其種者，<lb/>鉏而去之．」呂后默然．頃之，諸呂有一人醉，亡酒，章追，拔劍斬之，而還報曰：「有亡酒一<lb/>人，臣謹行法斬之．」太后左右皆大驚．業已許其軍法，無以罪也．因罷．自是之後，諸呂<lb/>憚朱虛侯，雖大臣皆依朱虛侯，劉氏為益彊．<lb/></p>
<p xml:id='KX2a0001_ZHSJ_052-2001a-13'>其明年，高后崩．趙王呂祿為上將軍，呂王產為相國，皆居長安中，聚兵以威大臣，欲<lb/>為亂．朱虛侯章以呂祿女為婦，知其謀，乃使人陰出告其兄齊王，欲令發兵西，朱虛侯､東<lb/>牟侯為內應，以誅諸呂，因立齊王為帝．<lb/></p>
<p xml:id='KX2a0001_ZHSJ_052-2001a-14'>齊王既聞此計，乃與其舅父駟鈞､<ref type="note" target="#KX2a0001_hist_052-note13" n="〔一〕"/>郎中令祝午､中尉魏勃陰謀發兵．齊相召平<ref type="note" target="#KX2a0001_hist_052-note14" n="〔二〕"/><lb/>聞之，乃發卒衞王宮．魏勃紿召平曰：「王欲發兵，非有漢虎符驗也．而相君圍王，固善．<lb/>勃請為君將兵衞衞王．」召平信之，乃使魏勃將兵圍王宮．勃既將兵，使圍相府．召平曰：<lb/>「嗟乎！道家之言『當斷不斷，反受其亂』，乃是也．」遂自殺．於是齊王以駟鈞為相，魏勃<lb/>為將軍，祝午為內史，悉發國中兵．使祝午東詐琅邪王曰：「呂氏作亂，齊王發兵欲西誅之．<lb/>齊王自以兒子，年少，不習兵革之事，願舉國委大王．大王自高帝將也，習戰事．齊王不敢<lb/>離兵，<ref type="note" target="#KX2a0001_hist_052-note15" n="〔三〕"/>使臣請大王幸之臨菑見齊王計事，并將齊兵以西平關中之亂．」琅邪王信之，以<lb/>為然，（(西)）【迺】馳見齊王．齊王與魏勃等因留琅邪王，而使祝午盡發琅邪國而并將其兵．<lb/></p>
<p xml:id='KX2a0001_ZHSJ_052-2002a-16'>琅邪王劉澤既見欺，不得反國，乃說齊王曰：「齊悼惠王高皇帝長子，推本言之，而大王<lb/>高皇帝適長孫也，當立．今諸大臣狐疑未有所定，而澤於劉氏最為長年，大臣固待澤決計．<lb/>今大王留臣無為也，不如使我入關計事．」齊王以為然，乃益具車送琅邪王．<lb/></p>
<p xml:id='KX2a0001_ZHSJ_052-2002a-17'>琅邪王既行，齊遂舉兵西攻呂國之濟南．於是齊哀王遺諸侯王書曰：「高帝平定天下，<lb/>王諸子弟，悼惠王於齊．悼惠王薨，惠帝使留侯張良立臣為齊王．惠帝崩，高后用事，春秋<lb/>高，聽諸呂擅廢高帝所立，又殺三趙王，<ref type="note" target="#KX2a0001_hist_052-note16" n="〔一〕"/>滅梁､燕､趙<ref type="note" target="#KX2a0001_hist_052-note17" n="〔二〕"/>以王諸呂，分齊國為四．<ref type="note" target="#KX2a0001_hist_052-note18" n="〔三〕"/>忠臣<lb/>進諫，上惑亂不聽．今高后崩，皇帝春秋富，<ref type="note" target="#KX2a0001_hist_052-note19" n="〔四〕"/>未能治天下，固恃大臣諸（將）【侯】．今諸呂<lb/>又擅自尊官，聚兵嚴威，劫列侯忠臣，矯制以令天下，宗廟所以危．今寡人率兵入誅不當為<lb/>王者．」<lb/></p>
<p xml:id='KX2a0001_ZHSJ_052-2003a-19'>漢聞齊發兵而西，相國呂產乃遣大將軍灌嬰東擊之．灌嬰至滎陽，乃謀曰：「諸呂將兵<lb/>居關中，欲危劉氏而自立．我今破齊還報，是益呂氏資也．」乃留兵屯滎陽，使使喻齊王及<lb/>諸侯，與連和，以待呂氏之變而共誅之．齊王聞之，乃西取其故濟南郡，亦屯兵於齊西界以<lb/>待約．<lb/></p>
<p xml:id='KX2a0001_ZHSJ_052-2003a-20'>呂祿､呂產欲作亂關中，朱虛侯與太尉勃､丞相平等誅之．朱虛侯首先斬呂產，於是太<lb/>尉勃等乃得盡誅諸呂．而琅邪王亦從齊至長安．<lb/></p>
<p xml:id='KX2a0001_ZHSJ_052-2003a-21'>大臣議欲立齊王，而琅邪王及大臣曰：「齊王母家駟鈞，惡戾，虎而冠者也．<ref type="note" target="#KX2a0001_hist_052-note20" n="〔一〕"/>方以呂<lb/>氏故幾亂天下，今又立齊王，是欲復為呂氏也．代王母家薄氏，君子長者；且代王又親高<lb/>帝子，於今見在，且最為長．以子則順，以善人則大臣安．」於是大臣乃謀迎立代王，而遣朱<lb/>虛侯以誅呂氏事告齊王，令罷兵．<lb/></p>
<p xml:id='KX2a0001_ZHSJ_052-2004a-23'>灌嬰在滎陽，聞魏勃本教齊王反，既誅呂氏，罷齊兵，使使召責問魏勃．勃曰：「失火之<lb/>家，豈暇先言大人而後救火乎！」<ref type="note" target="#KX2a0001_hist_052-note21" n="〔一〕"/>因退立，股戰而栗，恐不能言者，終無他語．灌將軍熟<lb/>視笑曰：「人謂魏勃勇，妄庸人耳，<ref type="note" target="#KX2a0001_hist_052-note22" n="〔二〕"/>何能為乎！」乃罷魏勃．<ref type="note" target="#KX2a0001_hist_052-note23" n="〔三〕"/>魏勃父以善鼓琴見秦皇<lb/>帝．及魏勃少時，欲求見齊相曹參，家貧無以自通，乃常獨早夜埽齊相舍人門外．相舍人<lb/>怪之，以為物，<ref type="note" target="#KX2a0001_hist_052-note24" n="〔四〕"/>而伺之，得勃．勃曰：「願見相君，無因，故為子埽，欲以求見．」於是舍人<lb/>見勃曹參，因以為舍人．一為參御，言事，參以為賢，言之齊悼惠王．悼惠王召見，則拜為<lb/>內史．始，悼惠王得自置二千石．及悼惠王卒而哀王立，勃用事，重於齊相．<lb/></p>
<p xml:id='KX2a0001_ZHSJ_052-2004a-24'>王既罷兵歸，而代王來立，是為孝文帝．<lb/></p>
<p xml:id='KX2a0001_ZHSJ_052-2004a-25'>孝文帝元年，盡以高后時所割齊之城陽､琅邪､濟南郡復與齊，而徙琅邪王王燕，益封<lb/>朱虛侯､東牟侯各二千戶．<lb/></p>
<p xml:id='KX2a0001_ZHSJ_052-2005a-27'>是歲，齊哀王卒，太子（(側)）【則】立，是為文王．<lb/></p>
<p xml:id='KX2a0001_ZHSJ_052-2005a-28'>齊文王元年，漢以齊之城陽郡立朱虛侯為城陽王，以齊濟北郡<ref type="note" target="#KX2a0001_hist_052-note25" n="〔一〕"/>立東牟侯為濟北<lb/>王．<lb/></p>
<p xml:id='KX2a0001_ZHSJ_052-2005a-29'>二年，濟北王反，漢誅殺之，地入于漢．<lb/></p>
<p xml:id='KX2a0001_ZHSJ_052-2005a-30'>後二年，孝文帝盡封齊悼惠王子罷軍等七人<ref type="note" target="#KX2a0001_hist_052-note26" n="〔一〕"/>皆為列侯．<lb/></p>
<p xml:id='KX2a0001_ZHSJ_052-2005a-31'>齊文王立十四年卒，無子，國除，地入于漢．<lb/></p>
<p xml:id='KX2a0001_ZHSJ_052-2005a-32'>後一歲，孝文帝以所封悼惠王子分齊為王，齊孝王將閭以悼惠王子楊虛侯為齊王．故<lb/>齊別郡盡以王悼惠王子：子志為濟北王，子辟光為濟南王，子賢為菑川王，子卬為膠西王，<lb/>子雄渠為膠東王，與城陽､齊凡七王．<ref type="note" target="#KX2a0001_hist_052-note27" n="〔一〕"/><lb/></p>
<p xml:id='KX2a0001_ZHSJ_052-2006a-34'>齊孝王十一年，吳王濞､楚王戊反，興兵西，告諸侯曰「將誅漢賊臣鼂錯以安宗廟」．膠<lb/>西､膠東､菑川､濟南皆擅發兵應吳楚．欲與齊，齊孝王狐疑，城守不聽，三國兵共圍齊．<ref type="note" target="#KX2a0001_hist_052-note28" n="〔一〕"/><lb/>齊王使路中大夫<ref type="note" target="#KX2a0001_hist_052-note29" n="〔二〕"/>告於天子．天子復令路中大夫還告齊王：「善堅守，吾兵今破吳楚矣．」<lb/>路中大夫至，三國兵圍臨菑數重，無從入．三國將劫與路中大夫盟，曰：「若反言漢已破矣，<lb/>齊趣下三國，不且見屠．」路中大夫既許之，至城下，望見齊王，曰：「漢已發兵百萬，使太尉<lb/>周亞夫擊破吳楚，方引兵救齊，齊必堅守無下！」三國將誅路中大夫．<lb/></p>
<p xml:id='KX2a0001_ZHSJ_052-2006a-35'>齊初圍急，陰與三國通謀，約未定，會聞路中大夫從漢來，喜，及其大臣乃復勸王毋下<lb/>三國．居無何，漢將欒布､平陽侯<ref type="note" target="#KX2a0001_hist_052-note30" n="〔一〕"/>等兵至齊，擊破三國兵，解齊圍．已而復聞齊初與三<lb/>國有謀，將欲移兵伐齊．齊孝王懼，乃飲藥自殺．景帝聞之，以為齊首善，以迫劫有謀，非<lb/>其罪也，乃立孝王太子壽為齊王，是為懿王，續齊後．而膠西､膠東､濟南､菑川王咸誅滅，<lb/>地入于漢．徙濟北王王菑川．齊懿王立二十二年卒，子次景立，是為厲王．<lb/><lb/></p>
<p xml:id='KX2a0001_ZHSJ_052-2007a-37'>齊厲王，其母曰紀太后．太后取其弟紀氏女為厲王后．王不愛紀氏女．太后欲其家<lb/>重寵，<ref type="note" target="#KX2a0001_hist_052-note31" n="〔一〕"/>令其長女紀翁主<ref type="note" target="#KX2a0001_hist_052-note32" n="〔二〕"/>入王宮，正其後宮，毋令得近王，欲令愛紀氏女．王因與其姊<lb/>翁主姦．<lb/></p>
<p xml:id='KX2a0001_ZHSJ_052-2007a-38'>齊有宦者徐甲，入事漢皇太后．<ref type="note" target="#KX2a0001_hist_052-note33" n="〔一〕"/>皇太后有愛女曰脩成君，脩成君非劉氏，<ref type="note" target="#KX2a0001_hist_052-note34" n="〔二〕"/>太后憐<lb/>之．脩成君有女名娥，太后欲嫁之於諸侯，宦者甲乃請使齊，必令王上書請娥．皇太后喜，<lb/>使甲之齊．是時齊人主父偃知甲之使齊以取后事，亦因謂甲：「即事成，幸言偃女願得充王<lb/>後宮．」甲既至齊，風以此事．紀太后大怒，曰：「王有后，後宮具備．且甲，齊貧人，急<ref type="note" target="#KX2a0001_hist_052-note35" n="〔三〕"/><lb/>乃為宦者，入事漢，無補益，乃欲亂吾王家！且主父偃何為者？乃欲以女充後宮！」徐甲<lb/>大窮，還報皇太后曰：「王已願尚娥，然有一害，恐如燕王．」燕王者，與其子昆弟姦，新坐以<lb/>死，亡國，故以燕感太后．太后曰：「無復言嫁女齊事．」事浸潯（(不得)）聞於天子．主父偃由<lb/>此亦與齊有卻．<lb/></p>
<p xml:id='KX2a0001_ZHSJ_052-2008a-40'>主父偃方幸於天子，用事，因言：「齊臨菑十萬戶，市租千金，<ref type="note" target="#KX2a0001_hist_052-note36" n="〔一〕"/>人衆殷富，巨於長安，<lb/>此非天子親弟愛子不得王此．今齊王於親屬益疏．」乃從容言：「呂太后時齊欲反，吳楚時<lb/>孝王幾為亂．今聞齊王與其姊亂．」於是天子乃拜主父偃為齊相，且正其事．主父偃既至<lb/>齊，乃急治王後宮宦者為王通於姊翁主所者，令其辭證皆引王．王年少，懼大罪為吏所執<lb/>誅，乃飲藥自殺．絕無後．<lb/></p>
<p xml:id='KX2a0001_ZHSJ_052-2008a-41'>是時趙王懼主父偃一出廢齊，恐其漸疏骨肉，乃上書言偃受金及輕重之短．<ref type="note" target="#KX2a0001_hist_052-note37" n="〔一〕"/>天子亦<lb/>既囚偃．公孫弘言：「齊王以憂死毋後，國入漢，非誅偃無以塞天下之望．」遂誅偃．<lb/></p>
<p xml:id='KX2a0001_ZHSJ_052-2008a-42'>齊厲王立五年死，毋後，國入于漢．<lb/></p>
<p xml:id='KX2a0001_ZHSJ_052-2008a-43'>齊悼惠王後尚有二國，城陽及菑川．菑川地比齊．天子憐齊，為悼惠王冢園在郡，割<lb/>臨菑東環悼惠王冢園邑盡以予菑川，以奉悼惠王祭祀．<lb/></p>
<p xml:id='KX2a0001_ZHSJ_052-2009a-45'>城陽景王章，<ref type="note" target="#KX2a0001_hist_052-note38" n="〔一〕"/>齊悼惠王子，以朱虛侯與大臣共誅諸呂，而章身首先斬相國呂王產於<lb/>未央宮．孝文帝既立，益封章二千戶，賜金千斤．孝文二年，以齊之城陽郡立章為城陽王．<lb/>立二年卒，子喜立，是為共王．<lb/></p>
<p xml:id='KX2a0001_ZHSJ_052-2009a-46'>共王八年，徙王淮南．<ref type="note" target="#KX2a0001_hist_052-note39" n="〔一〕"/>四年，復還王城陽．凡三十三年卒，子（(建)）延立，是為頃王．<lb/></p>
<p xml:id='KX2a0001_ZHSJ_052-2009a-47'>頃王二十（(八)）【六】年卒，子義立，是為敬王．敬王九年卒，子武立，是為惠王．惠王十<lb/>一年卒，子順立，是為荒王．荒王四十六年卒，子恢立，<ref type="note" target="#KX2a0001_hist_052-note40" n="〔一〕"/>是為戴王．戴王八年卒，子景<lb/>立，至建始三年，<ref type="note" target="#KX2a0001_hist_052-note41" n="〔二〕"/>十五歲，卒．<lb/></p>
<p xml:id='KX2a0001_ZHSJ_052-2009a-48'>濟北王興居，<ref type="note" target="#KX2a0001_hist_052-note42" n="〔一〕"/>齊悼惠王子，以東牟侯助大臣誅諸呂，功少．及文帝從代來，興居曰：<lb/>「請與太僕嬰入清宮．」廢少帝，共與大臣尊立孝文帝．<lb/></p>
<p xml:id='KX2a0001_ZHSJ_052-2010a-50'>孝文帝二年，以齊之濟北郡立興居為濟北王，與城陽王俱立．立二年，反．始大臣誅<lb/>呂氏時，朱虛侯功尤大，許盡以趙地王朱虛侯，盡以梁地王東牟侯．及孝文帝立，聞朱虛､<lb/>東牟之初欲立齊王，故絀其功．及二年，王諸子，乃割齊二郡以王章､興居．章､興居自以<lb/>失職奪功．章死，而興居聞匈奴大入漢，漢多發兵，使丞相灌嬰擊之，文帝親幸太原，以為<lb/>天子自擊胡，遂發兵反於濟北．天子聞之，罷丞相及行兵，皆歸長安．使棘蒲侯柴將軍<ref type="note" target="#KX2a0001_hist_052-note43" n="〔一〕"/><lb/>擊破虜濟北王，王自殺，地入于漢，為郡．<lb/></p>
<p xml:id='KX2a0001_ZHSJ_052-2010a-51'>後十（(二)）【三】年，文帝十六年，復以齊悼惠王子安都侯<ref type="note" target="#KX2a0001_hist_052-note44" n="〔一〕"/>志為濟北王．十一年，吳楚<lb/>反時，志堅守，不與諸侯合謀．吳楚已平，徙志王菑川．<lb/></p>
<p xml:id='KX2a0001_ZHSJ_052-2010a-52'>濟南王辟光，<ref type="note" target="#KX2a0001_hist_052-note45" n="〔一〕"/>齊悼惠王子，以勒侯<ref type="note" target="#KX2a0001_hist_052-note46" n="〔二〕"/>孝文十六年為濟南王．十一年，與吳楚反．<lb/>漢擊破，殺辟光，以濟南為郡，地入于漢．<lb/><lb/></p>
<p xml:id='KX2a0001_ZHSJ_052-2011a-54'>菑川王賢，<ref type="note" target="#KX2a0001_hist_052-note47" n="〔一〕"/>齊悼惠王子，以武城侯<ref type="note" target="#KX2a0001_hist_052-note48" n="〔二〕"/>文帝十六年為菑川王．十一年，與吳楚反，漢<lb/>擊破，殺賢．<lb/></p>
<p xml:id='KX2a0001_ZHSJ_052-2011a-55'>天子因徙濟北王志王菑川．志亦齊悼惠王子，以安都侯王濟北．菑川王反，毋後，乃<lb/>徙濟北王王菑川．凡立三十五年卒，謚為懿王．子建代立，是為靖王．二十年卒，子遺代<lb/>立，是為頃王．三十六年卒，子終古立，是為思王．二十八年卒，子尚立，是為孝王．五年<lb/>卒，子橫立，至建始<ref type="note" target="#KX2a0001_hist_052-note49" n="〔一〕"/>三年，十一歲，卒．<lb/></p>
<p xml:id='KX2a0001_ZHSJ_052-2011a-56'>膠西王卬，<ref type="note" target="#KX2a0001_hist_052-note50" n="〔一〕"/>齊悼惠王子，以昌平侯<ref type="note" target="#KX2a0001_hist_052-note51" n="〔二〕"/>文帝十六年為膠西王．十一年，與吳楚反．<lb/>漢擊破，殺卬，地入于漢，為膠西郡．<lb/><lb/></p>
<p xml:id='KX2a0001_ZHSJ_052-2012a-58'>膠東王雄渠，<ref type="note" target="#KX2a0001_hist_052-note52" n="〔一〕"/>齊悼惠王子，以白石侯<ref type="note" target="#KX2a0001_hist_052-note53" n="〔二〕"/>文帝十六年為膠東王．十一年，與吳楚反，<lb/>漢擊破，殺雄渠，地入于漢，為膠東郡．<lb/></p>
<p xml:id='KX2a0001_ZHSJ_052-2012a-59'>太史公曰：諸侯大國無過齊悼惠王．以海內初定，子弟少，激秦之無尺土封，故大封<lb/>同姓，以填萬民之心．及後分裂，固其理也．<lb/><ref type="note" target="#KX2a0001_hist_052-note54" n="贊"/></p>
</div>
<div type="notes">
<note xml:id="KX2a0001_hist_052-note0"></note>
<note xml:id="KX2a0001_hist_052-note1">〔一〕正義年表云都臨淄．<lb/></note>
<note xml:id="KX2a0001_hist_052-note2">〔二〕索隱謂其語音及名物異於楚魏．一云此時人多流亡，故使齊言者皆還齊王．<lb/></note>
<note xml:id="KX2a0001_hist_052-note3">〔一〕索隱謂齊王是兄，不為君臣禮，而乃亢敵如家人兄弟之禮，故太后怒．<lb/></note>
<note xml:id="KX2a0001_hist_052-note4">〔二〕正義括地志云：「濮州雷澤縣，本漢城陽縣．」按：後為郡也．<lb/></note>
<note xml:id="KX2a0001_hist_052-note5">〔一〕集解徐廣曰：「酈，一作『鄜』．」索隱二字並音孚．鄜，縣名，在馮翊．酈縣在南陽．正義按：酈音呈益<lb/>反．括地志云「故酈城在鄧州新城縣西北四十里」，蓋此縣是也．<lb/></note>
<note xml:id="KX2a0001_hist_052-note6">〔二〕索隱音胎．呂后兄子也．<lb/></note>
<note xml:id="KX2a0001_hist_052-note7">〔三〕正義括地志云：「濟南故城在淄州長山縣西北二十五里．」<lb/></note>
<note xml:id="KX2a0001_hist_052-note8">〔一〕索隱地理志縣名，屬琅邪．<lb/></note>
<note xml:id="KX2a0001_hist_052-note9">〔二〕索隱地理志縣名，屬東萊．<lb/></note>
<note xml:id="KX2a0001_hist_052-note10">〔一〕正義今沂州也．<lb/></note>
<note xml:id="KX2a0001_hist_052-note11">〔一〕集解徐廣曰：「燕､趙､梁．」<lb/></note>
<note xml:id="KX2a0001_hist_052-note12">〔一〕索隱顧猶念也．而及若皆訓汝．<lb/></note>
<note xml:id="KX2a0001_hist_052-note13">〔一〕索隱按：舅謂舅父，猶姨稱姨母．<lb/></note>
<note xml:id="KX2a0001_hist_052-note14">〔二〕索隱按：廣陵人召平與東陵侯召平及此召平皆似別人也．功臣表平子奴以父功封黎侯也．<lb/></note>
<note xml:id="KX2a0001_hist_052-note15">〔三〕索隱按：服虔云「不敢離其兵而到琅邪」也．<lb/></note>
<note xml:id="KX2a0001_hist_052-note16">〔一〕正義隱王如意､幽王友，梁王恢徙王趙，並高祖子也．<lb/></note>
<note xml:id="KX2a0001_hist_052-note17">〔二〕正義梁王恢､燕王建，梁王恢徙趙，分滅無後也．<lb/></note>
<note xml:id="KX2a0001_hist_052-note18">〔三〕索隱謂濟南､琅邪､城陽并齊為四也．正義琅邪郡封劉澤，濟南郡以為呂王奉邑，城陽為魯元公主湯沐邑<lb/>也．<lb/></note>
<note xml:id="KX2a0001_hist_052-note19">〔四〕索隱按：小顏云「言年幼也，比之於財，方未匱竭，故謂之富」也．<lb/></note>
<note xml:id="KX2a0001_hist_052-note20">〔一〕集解張晏曰：「言鈞惡戾，如虎而箸冠．」<lb/></note>
<note xml:id="KX2a0001_hist_052-note21">〔一〕索隱此蓋舊俗之言，謂救火之急，不暇先啟家長也．亦猶國家有難，不暇待詔命也．<lb/></note>
<note xml:id="KX2a0001_hist_052-note22">〔二〕索隱按：妄庸謂凡妄庸劣之人也．<lb/></note>
<note xml:id="KX2a0001_hist_052-note23">〔三〕索隱罷謂不罪而放遣之．<lb/></note>
<note xml:id="KX2a0001_hist_052-note24">〔四〕索隱姚氏云：「物，怪物．」<lb/></note>
<note xml:id="KX2a0001_hist_052-note25">〔一〕正義今濟州，濟北王所都．<lb/></note>
<note xml:id="KX2a0001_hist_052-note26">〔一〕正義罷音不．<lb/></note>
<note xml:id="KX2a0001_hist_052-note27">〔一〕索隱謂將閭為齊王；志為濟北王；卬，膠西王；辟光，濟南王；賢，菑川王；章，城陽王；雄渠，膠東王．<lb/></note>
<note xml:id="KX2a0001_hist_052-note28">〔一〕集解張晏曰：「膠西､菑川､濟南也．」<lb/></note>
<note xml:id="KX2a0001_hist_052-note29">〔二〕集解張晏曰：「姓路，為中大夫．」索隱按：路姓，為中大夫官，史失其名，故言姓及官．顧氏按路氏譜中大<lb/>夫名卬也．卬，五剛反．<lb/></note>
<note xml:id="KX2a0001_hist_052-note30">〔一〕索隱按表是簡侯曹奇也．<lb/></note>
<note xml:id="KX2a0001_hist_052-note31">〔一〕索隱重，直龍反．謂欲世寵貴於王宮也．<lb/></note>
<note xml:id="KX2a0001_hist_052-note32">〔二〕索隱按：如淳云「諸王女云翁主．稱其母姓，故謂之紀翁主」．<lb/></note>
<note xml:id="KX2a0001_hist_052-note33">〔一〕索隱謂王太后，武帝母也．<lb/></note>
<note xml:id="KX2a0001_hist_052-note34">〔二〕集解張晏曰：「王太后前嫁金氏所生．」<lb/></note>
<note xml:id="KX2a0001_hist_052-note35">〔三〕集解徐廣曰：「一作『及』．」<lb/></note>
<note xml:id="KX2a0001_hist_052-note36">〔一〕索隱市租謂所賣之物出稅，日得千金，言齊人衆而且富也．<lb/></note>
<note xml:id="KX2a0001_hist_052-note37">〔一〕索隱謂偃挾齊不娶女之恨，因言齊之短，為輕重之辭，謂言臨菑富及吳､楚､孝王時事是也．<lb/></note>
<note xml:id="KX2a0001_hist_052-note38">〔一〕正義年表云都莒也．<lb/></note>
<note xml:id="KX2a0001_hist_052-note39">〔一〕索隱按：當孝文帝之十二年也．正義年表云都陳也．<lb/></note>
<note xml:id="KX2a0001_hist_052-note40">〔一〕集解徐廣曰：「甘露二年．」<lb/></note>
<note xml:id="KX2a0001_hist_052-note41">〔二〕正義建始，成帝年號．從建始四年上至天漢四年，六十七矣，蓋褚先生次之．<lb/></note>
<note xml:id="KX2a0001_hist_052-note42">〔一〕正義都濟州也．<lb/></note>
<note xml:id="KX2a0001_hist_052-note43">〔一〕集解張晏曰：「柴武．」<lb/></note>
<note xml:id="KX2a0001_hist_052-note44">〔一〕索隱地理志安都闕．正義安都故城在瀛州高陽縣西南三十九里．<lb/></note>
<note xml:id="KX2a0001_hist_052-note45">〔一〕正義辟音壁．都濟南郡．<lb/></note>
<note xml:id="KX2a0001_hist_052-note46">〔二〕索隱勒，漢書作「朸」，並音力．地理志縣名，屬平原也．<lb/></note>
<note xml:id="KX2a0001_hist_052-note47">〔一〕正義年表云淄川王都劇．故城在青州壽光縣西三十一里．<lb/></note>
<note xml:id="KX2a0001_hist_052-note48">〔二〕索隱地理志縣名，屬平原．正義貝州縣．<lb/></note>
<note xml:id="KX2a0001_hist_052-note49">〔一〕正義亦褚少孫次之．<lb/></note>
<note xml:id="KX2a0001_hist_052-note50">〔一〕正義卬，五郎反．年表云都高苑．括地志云：「高苑故城在淄州長山縣北四里．」<lb/></note>
<note xml:id="KX2a0001_hist_052-note51">〔二〕正義括地志云：「昌平故城在幽州東南六十里也．」<lb/></note>
<note xml:id="KX2a0001_hist_052-note52">〔一〕正義年表云都即墨．按：即墨故城在萊州膠東縣南六十里．<lb/></note>
<note xml:id="KX2a0001_hist_052-note53">〔二〕索隱地理志縣名，屬金城．正義白石古城在德州安德縣北二十里．<lb/></note>
<note xml:id="KX2a0001_hist_052-note54">【索隱述贊】漢矯秦制，樹屏自彊．表海大國，悉封齊王．呂后肆怒，乃獻城陽．哀王嗣立，其力不量．<lb/>朱虛仕漢，功大策長．東牟受賞，稱亂貽殃．膠東､濟北，雄渠，辟光．齊雖七國，忠孝者昌．<lb/></note>
</div>
</div>