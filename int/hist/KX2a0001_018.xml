<div xmlns='http://www.tei-c.org/ns/1.0'><p xml:id='KX2a0001_hist_018'><pb ed='ZHSJ' n='18-0877a' xml:id='KX2a0001_ZHSJ_18-0877a'/><lb/>
史記卷十八<lb/>
　　高祖功臣侯者年表第六<lb/>
　　　　正義高祖初定天下，表明有功之臣而侯之，若蕭、曹等．<lb/>
　　太史公曰：古者人臣功有五品，以德立宗廟定社稷曰勳，以言曰勞，用力曰功，明其等<lb/>
曰伐，積日曰閱．封爵之誓曰：「使河如帶，泰山若厲．〔一〕國以永寧，爰及苗裔．」始未嘗不<lb/>
欲固其根本，而枝葉稍陵夷衰微也．<lb/>
〔一〕　集解應劭曰：「封爵之誓，國家欲使功臣傳祚無窮．帶，衣帶也；厲，砥石也．河當何時如衣帶，山當何時如厲<lb/>
　　　　石，言如帶厲，國乃絕耳．」<lb/>
　　余讀高祖侯功臣，察其首封，所以失之者，曰：異哉新聞！書曰「協和萬國」，遷于夏<lb/>
商，或數千歲．蓋周封八百，幽厲之後，見於春秋．尚書有唐虞之侯伯，歷三代千有餘載，<lb/>
自全以蕃衞天子，豈非篤於仁義，奉上法哉？漢興，功臣受封者百有餘人．〔一〕天下初定，<lb/>
故大城名都散亡，戶口可得而數者十二三，〔二〕是以大侯不過萬家，小者五六百戶．後數<lb/>
<pb ed='ZHSJ' n='18-0878a' xml:id='KX2a0001_ZHSJ_18-0878a'/><lb/>
世，民咸歸鄉里，戶益息，蕭、曹、絳、灌之屬或至四萬，小侯自倍，〔三〕富厚如之．子孫驕溢，<lb/>
忘其先，淫嬖．至太初百年之閒，見侯五，〔四〕餘皆坐法隕命亡國，秏矣．罔亦少密焉，然<lb/>
皆身無兢兢於當世之禁云．<lb/>
〔一〕　索隱案：下文高祖功臣百三十七人；兼外戚及王子，凡一百四十三人．<lb/>
〔二〕　索隱言十分纔二、三在耳．<lb/>
〔三〕　索隱倍其初封時戶數也．<lb/>
〔四〕　正義謂平陽侯曹宗、曲周侯酈終根、陽阿侯齊仁、戴侯祕蒙、穀陵侯馮偃也．<lb/>
　　居今之世，志古之道，所以自鏡也，〔一〕未必盡同．帝王者各殊禮而異務，要以成功為<lb/>
統紀，豈可緄乎？觀所以得尊寵及所以廢辱，亦當世得失之林也，〔二〕何必舊聞？於是謹其<lb/>
終始，表其文，頗有所不盡本末；著其明，疑者闕之．後有君子，欲推而列之，得以覽焉．<lb/>
〔一〕　索隱言居今之代，志識古之道，得以自鏡當代之存亡也．<lb/>
〔二〕　索隱言觀今人臣所以得尊寵者必由忠厚，被廢辱者亦由驕淫，是言見在興廢亦當代得失之林也．<lb/>
<pb ed='ZHSJ' n='18-0976a' xml:id='KX2a0001_ZHSJ_18-0976a'/><lb/>
【索隱述贊】聖賢影響，風雲潛契．高祖膺籙，功臣命世．起沛入秦，憑謀仗計．紀勳書爵，河盟山誓．<lb/>
蕭曹輕重，絳灌權勢．咸就封國，或萌罪戾．仁賢者祀，昏虐者替．永監前脩，良慙固蔕．<lb/>
</p></div>
