<div xmlns='http://www.tei-c.org/ns/1.0'  xml:id='KX2a0001_hist_053'>
<div><head>史記卷五十三<lb/></head>
<p xml:id='KX2a0001_ZHSJ_053-2013a-2'>蕭相國世家第二十三<lb/></p>
<p xml:id='KX2a0001_ZHSJ_053-2013a-3'>蕭相國何者，沛豐人也．<ref type="note" target="#KX2a0001_hist_053-note1" n="〔一〕"/>以文無害<ref type="note" target="#KX2a0001_hist_053-note2" n="〔二〕"/>為沛主吏掾．<ref type="note" target="#KX2a0001_hist_053-note3" n="〔三〕"/><lb/></p>
<p xml:id='KX2a0001_ZHSJ_053-2013a-4'>高祖為布衣時，何數以吏事護高祖．<ref type="note" target="#KX2a0001_hist_053-note4" n="〔一〕"/>高祖為亭長，常左右之．高祖以吏繇咸陽，吏<lb/>皆送󼛌錢三，何獨以五．<ref type="note" target="#KX2a0001_hist_053-note5" n="〔二〕"/><lb/></p>
<p xml:id='KX2a0001_ZHSJ_053-2014a-6'>秦御史監郡者與從事，常辨之．<ref type="note" target="#KX2a0001_hist_053-note6" n="〔一〕"/>何乃給泗水卒史<ref type="note" target="#KX2a0001_hist_053-note7" n="〔二〕"/>事，第一．<ref type="note" target="#KX2a0001_hist_053-note8" n="〔三〕"/>秦御史欲入言徵<lb/>何，何固請，得毋行．<lb/></p>
<p xml:id='KX2a0001_ZHSJ_053-2014a-7'>及高祖起為沛公，何常為丞督事．<ref type="note" target="#KX2a0001_hist_053-note9" n="〔一〕"/>沛公至咸陽，諸將皆爭走<ref type="note" target="#KX2a0001_hist_053-note10" n="〔二〕"/>金帛財物之府分之，<lb/>何獨先入收秦丞相御史律令圖書藏之．沛公為漢王，以何為丞相．項王與諸侯屠燒咸陽<lb/>而去．漢王所以具知天下塞，戶口多少，彊弱之處，民所疾苦者，以何具得秦圖書也．何<lb/>進言韓信，漢王以信為大將軍．語在淮陰侯事中．<lb/></p>
<p xml:id='KX2a0001_ZHSJ_053-2014a-8'>漢王引兵東定三秦，何以丞相留收巴蜀，填撫諭告，使給軍食．漢二年，漢王與諸侯<lb/>擊楚，何守關中，侍太子，治櫟陽．為法令約束，立宗廟社稷宮室縣邑，輒奏上，可，許以從<lb/>事；即不及奏上，輒以便宜施行，上來以聞．<ref type="note" target="#KX2a0001_hist_053-note11" n="〔一〕"/>關中事計戶口轉漕<ref type="note" target="#KX2a0001_hist_053-note12" n="〔二〕"/>給軍，漢王數失軍遁<lb/>去，何常興關中卒，輒補缺．上以此專屬任何關中事．<lb/></p>
<p xml:id='KX2a0001_ZHSJ_053-2015a-10'>漢三年，漢王與項羽相距京索之閒，上數使使勞苦丞相．鮑生謂丞相曰：「王暴衣露<lb/>蓋，數使使勞苦君者，有疑君心也．為君計，莫若遣君子孫昆弟能勝兵者悉詣軍所，上必益<lb/>信君．」於是何從其計，漢王大說．<lb/></p>
<p xml:id='KX2a0001_ZHSJ_053-2015a-11'>漢五年，既殺項羽，定天下，論功行封．羣臣爭功，歲餘功不決．高祖以蕭何功最盛，<lb/>封為酇侯，<ref type="note" target="#KX2a0001_hist_053-note13" n="〔一〕"/>所食邑多．功臣皆曰：「臣等身被堅執銳，多者百餘戰，少者數十合，攻城略<lb/>地，大小各有差．今蕭何未嘗有汗馬之勞，徒持文墨議論，不戰，顧反居臣等上，何也？」<lb/>高帝曰：「諸君知獵乎？」曰：「知之．」「知獵狗乎？」曰：「知之．」高帝曰：「夫獵，追殺獸<lb/>兔者狗也，而發蹤指示獸處者人也．今諸君徒能得走獸耳，功狗也．至如蕭何，發蹤指示，<lb/>功人也．且諸君獨以身隨我，多者兩三人．今蕭何舉宗數十人皆隨我，功不可忘也．」羣<lb/>臣皆莫敢言．<lb/></p>
<p xml:id='KX2a0001_ZHSJ_053-2016a-13'>列侯畢已受封，及奏位次，皆曰：「平陽侯曹參身被七十創，攻城略地，功最多，宜第<lb/>一．」上已橈<ref type="note" target="#KX2a0001_hist_053-note14" n="〔一〕"/>功臣，多封蕭何，至位次未有以復難之，然心欲何第一．關內侯鄂君<ref type="note" target="#KX2a0001_hist_053-note15" n="〔二〕"/>進<lb/>曰：「羣臣議皆誤．夫曹參雖有野戰略地之功，此特一時之事．夫上與楚相距五歲，常失軍<lb/>亡衆，逃身遁者數矣．然蕭何常從關中遣軍補其處，非上所詔令召，而數萬衆會上之乏絕<lb/>者數矣．夫漢與楚相守滎陽數年，軍無見糧，蕭何轉漕關中，給食不乏．陛下雖數亡山東，<lb/>蕭何常全關中以待陛下，此萬世之功也．今雖亡曹參等百數，何缺於漢？漢得之不必待以<lb/>全．柰何欲以一旦之功而加萬世之功哉！蕭何第一，曹參次之．」高祖曰：「善．」於是乃<lb/>令蕭何【第一】，賜帶劍履上殿，入朝不趨．<lb/></p>
<p xml:id='KX2a0001_ZHSJ_053-2017a-15'>上曰：「吾聞進賢受上賞．蕭何功雖高，得鄂君乃益明．」於是因鄂君故所食關內侯邑<lb/>封為安平侯．<ref type="note" target="#KX2a0001_hist_053-note16" n="〔一〕"/>是日，悉封何父子兄弟十餘人，皆有食邑．乃益封何二千戶，以帝嘗繇咸<lb/>陽時何送我獨贏錢二也．<ref type="note" target="#KX2a0001_hist_053-note17" n="〔二〕"/><lb/></p>
<p xml:id='KX2a0001_ZHSJ_053-2017a-16'>漢十一年，陳豨反，高祖自將，至邯鄲．未罷，淮陰侯謀反關中，呂后用蕭何計，誅淮陰<lb/>侯，語在淮陰事中．上已聞淮陰侯誅，使使拜丞相何為相國，益封五千戶，令卒五百人一都<lb/>尉為相國衞．諸君皆賀，召平獨弔．召平者，故秦東陵侯．秦破，為布衣，貧，種瓜於長安<lb/>城東，瓜美，故世俗謂之「東陵瓜」，從召平以為名也．召平謂相國曰：「禍自此始矣．上暴<lb/>露於外而君守於中，非被矢石之事而益君封置衞者，以今者淮陰侯新反於中，疑君心矣．夫<lb/>置衞衞君，非以寵君也．願君讓封勿受，悉以家私財佐軍，則上心說．」相國從其計，高帝<lb/>乃大喜．<lb/></p>
<p xml:id='KX2a0001_ZHSJ_053-2018a-18'>漢十二年秋，黥布反，上自將擊之，數使使問相國何為．相國為上在軍，乃拊循勉力百<lb/>姓，悉以所有佐軍，如陳豨時．客有說相國曰：「君滅族不久矣．夫君位為相國，功第一，可<lb/>復加哉？然君初入關中，得百姓心，十餘年矣，皆附君，常復孳孳得民和．上所為數問君<lb/>者，畏君傾動關中．今君胡不多買田地，賤貰貸<ref type="note" target="#KX2a0001_hist_053-note18" n="〔一〕"/>以自汙？上心乃安．」於是相國從其<lb/>計，上乃大說．<lb/></p>
<p xml:id='KX2a0001_ZHSJ_053-2018a-19'>上罷布軍歸，民道遮行上書，言相國賤彊買民田宅數千萬．上至，相國謁．上笑曰：「夫<lb/>相國乃利民！」<ref type="note" target="#KX2a0001_hist_053-note19" n="〔一〕"/>民所上書皆以與相國，曰：「君自謝民．」相國因為民請曰：「長安地狹，<lb/>上林中多空地，[⿱𠫓廾]，願令民得入田，毋收為禽獸食．」<ref type="note" target="#KX2a0001_hist_053-note20" n="〔二〕"/>上大怒曰：「相國多受賈人財物，<lb/>乃為請吾苑！」乃下相國廷尉，械繫之．數日，王衞尉侍，<ref type="note" target="#KX2a0001_hist_053-note21" n="〔三〕"/>前問曰：「相國何大罪，陛下<lb/>繫之暴也？」上曰：「吾聞李斯相秦皇帝，有善歸主，有惡自與．今相國多受賈豎金而為民<lb/>請吾苑，以自媚於民，故繫治之．」王衞尉曰：「夫職事苟有便於民而請之，真宰相事，陛下<lb/>柰何乃疑相國受賈人錢乎！且陛下距楚數歲，陳豨､黥布反，陛下自將而往，當是時，相國<lb/>守關中，搖足則關以西非陛下有也．相國不以此時為利，今乃利賈人之金乎？且秦以不聞<lb/>其過亡天下，李斯之分過，<ref type="note" target="#KX2a0001_hist_053-note22" n="〔四〕"/>又何足法哉．陛下何疑宰相之淺也．」<ref type="note" target="#KX2a0001_hist_053-note23" n="〔五〕"/>高帝不懌．是日，<lb/>使使持節赦出相國．相國年老，素恭謹，入，徒跣謝．高帝曰：「相國休矣！相國為民請苑，<lb/>吾不許，我不過為桀紂主，而相國為賢相．吾故繫相國，欲令百姓聞吾過也．」<lb/></p>
<p xml:id='KX2a0001_ZHSJ_053-2019a-21'>何素不與曹參相能，及何病，孝惠自臨視相國病，因問曰：「君即百歲後，誰可代君<lb/>者？」對曰：「知臣莫如主．」孝惠曰：「曹參何如？」何頓首曰：「帝得之矣！臣死不恨<lb/>矣！」<lb/></p>
<p xml:id='KX2a0001_ZHSJ_053-2019a-22'>何置田宅必居窮處，為家不治垣屋．曰：「後世賢，師吾儉；不賢，毋為勢家所奪．」<lb/></p>
<p xml:id='KX2a0001_ZHSJ_053-2019a-23'>孝惠二年，相國何卒，<ref type="note" target="#KX2a0001_hist_053-note24" n="〔一〕"/>謚為文終侯．<ref type="note" target="#KX2a0001_hist_053-note25" n="〔二〕"/><lb/></p>
<p xml:id='KX2a0001_ZHSJ_053-2020a-25'>後嗣以罪失侯者四世，絕，天子輒復求何後，封續酇侯，功臣莫得比焉．<lb/></p>
<p xml:id='KX2a0001_ZHSJ_053-2020a-26'>太史公曰：蕭相國何於秦時為刀筆吏，錄錄未有奇節．<ref type="note" target="#KX2a0001_hist_053-note26" n="〔一〕"/>及漢興，依日月之末光，何謹<lb/>守管籥，因民之疾（(奉)）【秦】法，順流與之更始．淮陰､黥布等皆以誅滅，而何之勳爛焉．位<lb/>冠羣臣，聲施後世，與閎夭､散宜生等爭烈矣．<lb/><ref type="note" target="#KX2a0001_hist_053-note27" n="贊"/></p>
</div>
<div type="notes">
<note xml:id="KX2a0001_hist_053-note0"></note>
<note xml:id="KX2a0001_hist_053-note1">〔一〕索隱按：春秋緯「蕭何感昴精而生，典獄制律」．<lb/></note>
<note xml:id="KX2a0001_hist_053-note2">〔二〕集解漢書音義曰：「文無害，有文無所枉害也．律有無害都吏，如今言公平吏．一曰，無害者如言『無比』，陳留<lb/>閒語也．」索隱按：裴注已列數家，今更引二說．應劭云「雖為文吏，而不刻害也」．韋昭云「為有文理，無傷<lb/>害也．」<lb/></note>
<note xml:id="KX2a0001_hist_053-note3">〔三〕索隱漢書云「何為主吏」．主吏，功曹也．又云「何為沛掾」，是何為功曹掾也．<lb/></note>
<note xml:id="KX2a0001_hist_053-note4">〔一〕索隱說文云：「護，救視也．」<lb/></note>
<note xml:id="KX2a0001_hist_053-note5">〔二〕集解李奇曰：「或三百，或五百也．」索隱奉音扶用反．謂資俸之．如字讀，謂奉送之也．錢三百，謂他人<lb/>三百，何獨五百也．劉氏云：「時有重者一當百，故有送錢三者．」<lb/></note>
<note xml:id="KX2a0001_hist_053-note6">〔一〕集解張晏曰：「何與共事修辨明，何素有方略也．」蘇林曰：「辟何與從事也．秦時無刺史，以御史監郡．」<lb/>索隱按：何與御史從事常辨明，言稱職也．故張晏曰「何與共事修辨明，何素有方略」是也．<lb/></note>
<note xml:id="KX2a0001_hist_053-note7">〔二〕集解徐廣曰：「沛縣有泗水亭．又秦以沛為泗水郡．」駰按：文穎曰「何為泗水郡卒史」．索隱如淳按：<lb/>律，郡卒史書佐各十人也．卒，祖忽反．<lb/></note>
<note xml:id="KX2a0001_hist_053-note8">〔三〕索隱按：謂課最居第一也．<lb/></note>
<note xml:id="KX2a0001_hist_053-note9">〔一〕索隱謂高祖起沛，令何為丞，常監督庶事也．<lb/></note>
<note xml:id="KX2a0001_hist_053-note10">〔二〕索隱音奏．奏者，趨向之．<lb/></note>
<note xml:id="KX2a0001_hist_053-note11">〔一〕集解應劭曰：「上來還，乃以所為聞之．」<lb/></note>
<note xml:id="KX2a0001_hist_053-note12">〔二〕索隱轉，劉氏音張戀反．漕，水運．<lb/></note>
<note xml:id="KX2a0001_hist_053-note13">〔一〕集解文穎曰：「音贊．」瓚曰：「今南鄉酇縣也．孫檢曰『有二縣，音字多亂．其屬沛郡者音嵯，屬南陽者音讚』．<lb/>按茂陵書，蕭何國在南陽，宜呼讚．今多呼嵯，嵯舊字作『󷑣』，今皆作『酇』，所由亂也．」索隱鄒氏云：「屬沛<lb/>郡音嵯，屬南陽音贊．」又臣瓚按茂陵書：「蕭何國在南陽，則字當音贊，今多呼為嵯也．」注：「瓚曰今南鄉酇<lb/>縣．」顧氏云：「南鄉，郡名也．太康地理志云『魏武帝建安中分南陽立南鄉郡，晉武帝又曰順陽郡也』．」<lb/></note>
<note xml:id="KX2a0001_hist_053-note14">〔一〕集解應劭曰：「橈，屈也．」索隱音女教反．<lb/></note>
<note xml:id="KX2a0001_hist_053-note15">〔二〕索隱按功臣表，鄂君即鄂千秋，封安平侯．<lb/></note>
<note xml:id="KX2a0001_hist_053-note16">〔一〕集解徐廣曰：「以謁者從定諸侯有功，秩舉蕭何功，故因侯二千戶．封九年卒．至玄孫但，坐與淮南王安通，[⿱𠫓廾]<lb/>市，國除．」正義括地志云：「澤州安平縣，本漢安平縣．」<lb/></note>
<note xml:id="KX2a0001_hist_053-note17">〔二〕索隱謂人皆三，何獨五，所以為贏二也．音盈．<lb/></note>
<note xml:id="KX2a0001_hist_053-note18">〔一〕正義貰音世．又食夜反，賒也．下天得反．<lb/></note>
<note xml:id="KX2a0001_hist_053-note19">〔一〕索隱謂相國取人田宅以為利，故云「乃利人」也．所以令相國自謝之．<lb/></note>
<note xml:id="KX2a0001_hist_053-note20">〔二〕索隱苗子還種田人，留入官．<lb/></note>
<note xml:id="KX2a0001_hist_053-note21">〔三〕集解如淳曰：「百官公卿表衞尉王氏，無名字．」<lb/></note>
<note xml:id="KX2a0001_hist_053-note22">〔四〕索隱按：上文李斯歸惡而自予，是分過．<lb/></note>
<note xml:id="KX2a0001_hist_053-note23">〔五〕集解韋昭曰：「用意淺．」<lb/></note>
<note xml:id="KX2a0001_hist_053-note24">〔一〕集解東觀漢記云：「蕭何墓在長陵東司馬門道北百步．」正義括地志云：「蕭何墓在雍州咸陽縣東北三十七<lb/>里．」<lb/></note>
<note xml:id="KX2a0001_hist_053-note25">〔二〕集解徐廣曰：「功臣表蕭何以客初起從也．」<lb/></note>
<note xml:id="KX2a0001_hist_053-note26">〔一〕索隱錄音祿．<lb/></note>
<note xml:id="KX2a0001_hist_053-note27">【索隱述贊】蕭何為吏，文而無害．及佐興王，舉宗從沛．關中既守，轉輸是賴．漢軍屢疲，秦兵必會．<lb/>約法可久，收圖可大．指獸發蹤，其功實最．政稱畫一，居乃非泰．繼絕寵勤，式旌礪帶．<lb/></note>
</div>
</div>