<div xmlns='http://www.tei-c.org/ns/1.0'><p xml:id='KX2a0001_hist_009'><pb ed='ZHSJ' n='9-0395a' xml:id='KX2a0001_ZHSJ_9-0395a'/><lb/>
史記卷九<lb/>
　　呂太后本紀第九<lb/>
　　呂太后者，〔一〕高祖微時妃也，〔二〕生孝惠帝､〔三〕女魯元太后．及高祖為漢王，得定陶<lb/>
戚姬，〔四〕愛幸，生趙隱王如意．孝惠為人仁弱，高祖以為不類我，常欲廢太子，立戚姬子如<lb/>
意，如意類我．戚姬幸，常從上之關東，日夜啼泣，欲立其子代太子．呂后年長，常留守，希<lb/>
見上，益疏．如意立為趙王後，幾代〔五〕太子者數矣，賴大臣〔六〕爭之，及留侯策，〔七〕太子得<lb/>
毋廢．<lb/>
〔一〕　集解徐廣曰：「呂后父呂公，漢元年為臨泗侯，四年卒，高后元年追謚曰呂宣王．」<lb/>
〔二〕　集解漢書音義曰：「諱雉．」　索隱諱雉，字娥姁也．<lb/>
〔三〕　集解漢書音義曰：「諱盈．」<lb/>
〔四〕　集解如淳曰：「姬音怡，衆妾之總稱也．漢官儀曰『姬妾數百』．」蘇林曰：「清河國有妃里，而題門作『姬』．」瓚<lb/>
　　　　曰：「漢秩祿令及茂陵書姬，內官也，秩比二千石，位次󷑹伃下，在七子､八子之上．」　索隱如淳音怡，非也．茂<lb/>
　　　　陵書曰「姬是內官」，是矣，然官號及婦人通稱姬者，姬，周之姓，所以左傳稱伯姬､叔姬，以言天子之宗女，貴於<lb/>
<pb ed='ZHSJ' n='9-0396a' xml:id='KX2a0001_ZHSJ_9-0396a'/><lb/>
　　　　他姓，故遂以姬為婦人美號．故詩曰「雖有姬姜，不[⿱𠫓廾]顦顇」是也．<lb/>
〔五〕　索隱上其紀反，又音祈也．<lb/>
〔六〕　索隱張良､叔孫通等．<lb/>
〔七〕　索隱令太子卑詞安車，以迎四皓也．<lb/>
　　呂后為人剛毅，佐高祖定天下，所誅大臣多呂后力．呂后兄二人，皆為將．長兄周呂<lb/>
侯〔一〕死事，封其子呂台〔二〕為酈侯，〔三〕子產為交侯；〔四〕次兄呂釋之為建成侯．〔五〕<lb/>
〔一〕　集解徐廣曰：「名澤，高祖八年卒，謚令武侯，追謚曰悼武王．」<lb/>
〔二〕　索隱鄭氏､鄒誕並音怡，蘇林音胎．<lb/>
〔三〕　集解徐廣曰：「酈，一作『鄜』．」<lb/>
〔四〕　集解徐廣曰：「台弟也．」<lb/>
〔五〕　集解徐廣曰：「惠帝二年卒，謚康王．」<lb/>
　　高祖十二年四月甲辰，崩長樂宮，太子襲號為帝．是時高祖八子：長男肥，孝惠兄也，<lb/>
異母，〔一〕肥為齊王；餘皆孝惠弟，戚姬子如意為趙王，薄夫人子恆為代王，諸姬子子恢為<lb/>
梁王，子友為淮陽王，子長為淮南王，子建為燕王．高祖弟交為楚王，兄子濞為吳王．非劉<lb/>
氏功臣番君吳芮子臣為長沙王．<lb/>
〔一〕　索隱母曰曹姬也．<lb/>
<pb ed='ZHSJ' n='9-0397a' xml:id='KX2a0001_ZHSJ_9-0397a'/><lb/>
<lb/>
　　呂后最怨戚夫人及其子趙王，迺令永巷〔一〕囚戚夫人，而召趙王．使者三反，趙相建<lb/>
平侯周昌謂使者曰：「高帝屬臣趙王，趙王年少．竊聞太后怨戚夫人，欲召趙王并誅之，臣<lb/>
不敢遣王．王且亦病，不能奉詔．」呂后大怒，迺使人召趙相．趙相徵至長安，迺使人復召<lb/>
趙王．王來，未到．孝惠帝慈仁，知太后怒，自迎趙王霸上，與入宮，自挾與趙王起居飲食．<lb/>
太后欲殺之，不得閒．孝惠元年十二月，帝晨出射．趙王少，不能蚤起．太后聞其獨居，使<lb/>
人持酖飲之．〔二〕犂明，孝惠還，〔三〕趙王已死．於是迺徙淮陽王友為趙王．夏，詔賜酈侯父<lb/>
追謚為令武侯．〔四〕太后遂斷戚夫人手足，去眼，煇耳，飲瘖藥，使居廁中，命曰「人彘」．居數<lb/>
日，迺召孝惠帝觀人彘．孝惠見，問，迺知其戚夫人，迺大哭，因病，歲餘不能起．使人請太<lb/>
后曰：「此非人所為．臣為太后子，終不能治天下．」孝惠以此日飲為淫樂，不聽政，故有病<lb/>
也．<lb/>
〔一〕　集解如淳曰：「列女傳云周宣王姜后脫簪珥待罪永巷，後改為掖庭．」　索隱永巷，別宮名，有長巷，故名之<lb/>
　　　　也．後改為掖庭．按：韋昭云以為在掖門內，故謂之掖庭也．<lb/>
〔二〕　集解應劭曰：「酖鳥食蝮，以其羽畫酒中，飲之立死．」<lb/>
〔三〕　集解徐廣曰：「犂猶比也．諸言犂明者，將明之時．」<lb/>
<pb ed='ZHSJ' n='9-0398a' xml:id='KX2a0001_ZHSJ_9-0398a'/><lb/>
〔四〕　索隱令音齡．<lb/>
　　二年，楚元王､齊悼惠王皆來朝．十月，孝惠與齊王燕飲太后前，孝惠以為齊王兄，置<lb/>
上坐，如家人之禮．太后怒，迺令酌兩卮酖，置前，令齊王起為壽．齊王起，孝惠亦起，取卮<lb/>
欲俱為壽．太后迺恐，自起泛〔一〕孝惠卮．齊王怪之，因不敢飲，詳醉去．問，知其酖，齊<lb/>
王恐，自以為不得脫長安，憂．齊內史士〔二〕說王曰：「太后獨有孝惠與魯元公主．〔三〕今王<lb/>
有七十餘城，而公主迺食數城．王誠以一郡上太后，為公主湯沐邑，太后必喜，王必無憂．」<lb/>
於是齊王迺上城陽之郡，尊公主為王太后．〔四〕呂后喜，許之．迺置酒齊邸，〔五〕樂飲，罷，<lb/>
歸齊王．三年，方築長安城，四年就半，五年六年城就．〔六〕諸侯來會．十月朝賀．<lb/>
〔一〕　索隱音捧泛也．<lb/>
〔二〕　集解徐廣曰：「一作『出』．」<lb/>
〔三〕　集解如淳曰：「公羊傳曰『天子嫁女於諸侯，必使諸侯同姓者主之』，故謂之公主．百官表列侯所食曰國，皇后､<lb/>
　　　　公主所食曰邑，諸侯王女曰公主．」蘇林曰：「公，五等尊爵也．春秋聽臣子以稱君父，婦人稱主，有『主孟啗我』<lb/>
　　　　之比，故云公主．」瓚曰：「天子女雖食湯沐之邑，不君其民．」　索隱啗音徒濫反．按：主是謂里克妻，即優<lb/>
　　　　施之語，事見國語．孟者，且也，言且啗我物，我教汝婦事夫之道．此即婦人稱主之意耳．比音必二反．<lb/>
〔四〕　集解如淳曰：「張敖子偃為魯王，故公主得為太后．」<lb/>
<pb ed='ZHSJ' n='9-0399a' xml:id='KX2a0001_ZHSJ_9-0399a'/><lb/>
〔五〕　正義漢法，諸侯各起邸第於京師．<lb/>
〔六〕　索隱按：漢宮闕疏「四年築東面，五年築󼩡面」．漢舊儀「城方六十三里，經緯各十二里」．三輔舊事云「城形似<lb/>
　　　　北斗」也．<lb/>
　　七年秋八月戊寅，孝惠帝崩．〔一〕發喪，太后哭，泣不下．留侯子張辟彊為侍中，〔二〕年<lb/>
十五，謂丞相曰：「太后獨有孝惠，今崩，哭不悲，君知其解乎？」〔三〕丞相曰：「何解？」辟彊<lb/>
曰：「帝毋壯子，〔四〕太后畏君等．君今請拜呂台､呂產､呂祿為將，將兵居南北軍，及諸呂皆<lb/>
入宮，居中用事，如此則太后心安，君等幸得脫禍矣．」丞相迺如辟彊計．太后說，其哭迺<lb/>
哀．呂氏權由此起．迺大赦天下．九月辛丑，葬．〔五〕太子即位為帝，謁高廟．元年，號令<lb/>
一出太后．<lb/>
〔一〕　集解皇甫謐曰：「帝以秦始皇三十七年生，崩時年二十三．」<lb/>
〔二〕　集解應劭曰：「入侍天子，故曰侍中．」<lb/>
〔三〕　正義解，紀賣反．言哭解惰，有所思也．又音戶賣反．解，節解也．又紀買反，謂解說也．<lb/>
〔四〕　正義毋音無．<lb/>
〔五〕　集解漢書云：「葬安陵．」皇覽曰：「山高三十二丈，廣袤百二十步，居地六十畝．」皇甫謐曰：「去長陵十里，在長<lb/>
　　　　安北三十五里．」<lb/>
<pb ed='ZHSJ' n='9-0400a' xml:id='KX2a0001_ZHSJ_9-0400a'/><lb/>
<lb/>
　　太后稱制，議欲立諸呂為王，問右丞相王陵．王陵曰：「高帝刑白馬盟曰『非劉氏而<lb/>
王，天下共擊之』．今王呂氏，非約也．」太后不說．問左丞相陳平､絳侯周勃．勃等對曰：<lb/>
「高帝定天下，王子弟，今太后稱制，王昆弟諸呂，無所不可．」太后喜，罷朝．王陵讓陳平､<lb/>
絳侯曰：「始與高帝啑血盟，〔一〕諸君不在邪？今高帝崩，太后女主，欲王呂氏，諸君從欲阿<lb/>
意背約，何面目見高帝地下？」陳平､絳侯曰：「於今面折廷爭，臣不如君；夫全社稷，定劉<lb/>
氏之後，君亦不如臣．」王陵無以應之．十一月，太后欲廢王陵，乃拜為帝太傅，〔二〕奪之相<lb/>
權．王陵遂病免歸．迺以左丞相平為右丞相，以辟陽侯〔三〕審食其為左丞相．左丞相不治<lb/>
事，令監宮中，如郎中令．食其故得幸太后，常用事，公卿皆因而決事．迺追尊酈侯父為悼<lb/>
武王，欲以王諸呂為漸．<lb/>
〔一〕　索隱啑，鄒音使接反．又云或作「喢」，音丁牒反．<lb/>
〔二〕　集解應劭曰：「古官．傅者，覆也．」瓚曰：「大戴禮云『傅之德義』．」<lb/>
〔三〕　索隱按：韋昭云信都之縣名．<lb/>
　　四月，太后欲侯諸呂，迺先封高祖之功臣郎中令無擇〔一〕為博城侯．〔二〕魯元公主薨，<lb/>
賜謚為魯元太后．子偃為魯王．魯王父，宣平侯張敖也．封齊悼惠王子章為朱虛侯，〔三〕<lb/>
<pb ed='ZHSJ' n='9-0401a' xml:id='KX2a0001_ZHSJ_9-0401a'/><lb/>
以呂祿女妻之．齊丞相壽為平定侯．〔四〕少府延為梧侯．〔五〕乃封呂種為沛侯，〔六〕呂平為扶<lb/>
柳侯，〔七〕張買為南宮侯．〔八〕<lb/>
〔一〕　集解徐廣曰：「姓馮．」<lb/>
〔二〕　正義括地志云：「兗州博城，本漢博城縣城．」<lb/>
〔三〕　索隱虛音墟，琅邪縣也．　正義括地志云：「朱虛故城在青州臨朐縣東六十里，漢朱虛也．十三州志云丹朱<lb/>
　　　　遊故虛，故云朱虛也．」虛猶丘也．朱猶丹也．<lb/>
〔四〕　集解徐廣曰：「姓齊．」<lb/>
〔五〕　集解徐廣曰：「姓陽成也．延以軍匠起，作宮築城也．」<lb/>
〔六〕　集解徐廣曰：「釋之之子也．」　正義括地志云：「徐州沛縣古城也．」<lb/>
〔七〕　集解徐廣曰：「呂后姊子也．母字長姁．」　正義括地志云：「扶柳故城在冀州信都縣西三十里，漢扶柳縣也．<lb/>
　　　　有澤，澤中多柳，故曰扶柳．」<lb/>
〔八〕　集解徐廣曰：「其父越人，為高祖騎將．」<lb/>
　　太后欲王呂氏，先立孝惠後宮子彊為淮陽王，〔一〕子不疑為常山王，〔二〕子山為襄城<lb/>
侯，〔三〕子朝為軹侯，〔四〕子武為壺關侯．太后風大臣，大臣請立酈侯呂台為呂王，〔五〕太后<lb/>
許之．建成康侯釋之卒，嗣子有罪，廢，立其弟呂祿〔六〕為胡陵侯，〔七〕續康侯後．二年，常<lb/>
山王薨，以其弟襄城侯山為常山王，更名義．十一月，呂王台薨，謚為肅王，太子嘉代立為<lb/>
<pb ed='ZHSJ' n='9-0402a' xml:id='KX2a0001_ZHSJ_9-0402a'/><lb/>
王．三年，無事．〔八〕四年，封呂嬃為臨光侯，呂他為俞侯，〔九〕呂更始為贅其侯，〔一０〕呂忿為<lb/>
呂城侯，〔一一〕及諸侯丞相五人．〔一二〕<lb/>
〔一〕　集解韋昭曰：「今陳留郡．」<lb/>
〔二〕　正義括地志云：「常山故城在恆州真定縣南八里，本漢東垣邑也．」<lb/>
〔三〕　索隱按：下文更名義，又改名弘農．漢書襄城侯唯云名弘，蓋史省文耳．按志，襄城屬潁川也．<lb/>
〔四〕　索隱按：韋昭云河內有軹縣，音紙也．　正義括地志云：「故軹城在懷州濟源縣東南十三里，七國時魏邑．」<lb/>
〔五〕　正義初呂台為呂王，後呂產王梁，更名梁曰呂．<lb/>
〔六〕　集解徐廣曰：「釋之少子．」<lb/>
〔七〕　正義胡陵，縣名，屬山陽，章帝改曰胡陸．<lb/>
〔八〕　集解漢書云：「秋，星晝見．」<lb/>
〔九〕　索隱他音．俞音輸．　正義括地志云：「故鄃城在德州平原縣西南三十里，本漢鄃縣，呂他邑也．」<lb/>
〔一０〕集解徐廣曰：「表云呂后昆弟子淮陽丞相呂勝為贅其侯．」　索隱按表作「臨淮」也．<lb/>
〔一一〕正義括地志云：「故呂城在鄧州南陽縣西三十里，呂尚先祖封．」<lb/>
〔一二〕集解徐廣曰：「中邑侯朱通、山都侯王恬開、松茲侯徐厲、滕侯呂更始、醴陵侯越．」<lb/>
　　宣平侯女為孝惠皇后時，無子，詳為有身，取美人子名之，〔一〕殺其母，立所名子為太<lb/>
子．孝惠崩，太子立為帝．帝壯，或聞其母死，非真皇后子，迺出言曰：「后安能殺吾母而名<lb/>
<pb ed='ZHSJ' n='9-0403a' xml:id='KX2a0001_ZHSJ_9-0403a'/><lb/>
我？我未壯，壯即為變．」太后聞而患之，恐其為亂，迺幽之永卷中，言帝病甚，左右莫得<lb/>
見．太后曰：「凡有天下治為萬民命〔二〕者，蓋之如天，容之如地，上有歡心以安百姓，百姓<lb/>
欣然以事其上，歡欣交通而天下治．今皇帝病久不已，迺失惑惛亂，不能繼嗣奉宗廟祭祀，<lb/>
不可屬天下，其代之．」羣臣皆頓首言：「皇太后為天下齊民計所以安宗廟社稷甚深，羣臣<lb/>
頓首奉詔．」帝廢位，太后幽殺之．五月丙辰，立常山王義為帝，更名曰弘．不稱元年者，以<lb/>
太后制天下事也．以軹侯朝為常山王．置太尉官，絳侯勃為太尉．五年八月，淮陽王薨，<lb/>
以弟壺關侯武為淮陽王．六年十月，太后曰呂王嘉居處驕恣，廢之，以肅王台弟呂產為呂<lb/>
王．夏，赦天下．封齊悼惠王子興居為東牟侯．〔三〕<lb/>
〔一〕　正義劉伯莊云：「諸美人元幸呂氏，懷身而入宮生子．」<lb/>
〔二〕　集解徐廣曰：「一無此字．」<lb/>
〔三〕　索隱韋昭云：「東萊縣．」<lb/>
　　七年正月，太后召趙王友．友以諸呂女為受后，弗愛，愛他姬，諸呂女妒，怒去，讒之於太<lb/>
后，誣以罪過，曰：「呂氏安得王！太后百歲後，吾必擊之」．太后怒，以故召趙王．趙王至，置<lb/>
邸不見，令衞圍守之，弗與食．其羣臣或竊饋，輒捕論之，趙王餓，乃歌曰：「諸呂用事兮劉<lb/>
<pb ed='ZHSJ' n='9-0404a' xml:id='KX2a0001_ZHSJ_9-0404a'/><lb/>
氏危，迫脅王侯兮彊授我妃．我妃既妒兮誣我以惡，讒女亂國兮上曾不寤．我無忠臣兮何<lb/>
故[⿱𠫓廾]國？自決中野兮蒼天舉直！〔一〕于嗟不可悔兮寧蚤自財．為王而餓死兮誰者憐之！<lb/>
呂氏絕理兮託天報仇．」丁丑，趙王幽死，以民禮葬之長安民冢次．<lb/>
〔一〕　集解徐廣曰：「舉，一作『與』．」<lb/>
　　己丑，日食，晝晦．太后惡之，心不樂，乃謂左右曰：「此為我也．」<lb/>
　　二月，徙梁王恢為趙王．呂王產徙為梁王，梁王不之國，為帝太傅．立皇子平昌侯太<lb/>
為呂王．更名梁曰呂，呂曰濟川．太后女弟呂嬃〔一〕有女為營陵侯劉澤妻，澤為大將軍．<lb/>
太后王諸呂，恐即崩後劉將軍為害，迺以劉澤為琅邪王，以慰其心．<lb/>
〔一〕　索隱韋昭云：「樊噲妻，封林光侯．」<lb/>
　　梁王恢之徙王趙，心懷不樂．太后以呂產女為趙王后．王后從官皆諸呂，擅權，微伺<lb/>
趙王，趙王不得自恣．王有所愛姬，王后使人酖殺之．王乃為歌詩四章，令樂人歌之．王<lb/>
悲，六月即自殺．太后聞之，以為王用婦人[⿱𠫓廾]宗廟禮，廢其嗣．<lb/>
　　宣平侯張敖卒，以子偃為魯王，敖賜謚為魯元王．<lb/>
　　秋，太后使使告代王，欲徙王趙．代王謝，願守代邊．<lb/>
　　太傅產、丞相平等言，武信侯呂祿〔一〕上侯，位次第一，〔二〕請立為趙王．太后許之，追<lb/>
<pb ed='ZHSJ' n='9-0405a' xml:id='KX2a0001_ZHSJ_9-0405a'/><lb/>
尊祿父康侯為趙昭王．九月，燕靈王建薨，有美人子，太后使人殺之，無後，國除．八年十<lb/>
月，立呂肅王子東平侯呂通為燕王，封通弟呂莊為東平侯．<lb/>
〔一〕　集解徐廣曰：「呂后兄子也．前封胡陵侯，蓋號曰武信．」<lb/>
〔二〕　集解如淳曰：「功大者位在上，功臣侯表有第一第二之次也．」<lb/>
　　三月中，呂后祓，還〔一〕過軹道，見物如蒼犬，據〔二〕高后掖，忽弗復見．卜之，云趙王<lb/>
如意為祟．高后遂病掖傷．<lb/>
〔一〕　正義祓，芳弗反，又音廢．後同．<lb/>
〔二〕　集解徐廣曰：「音戟．」<lb/>
　　高后為外孫魯元王偃年少，蚤失父母，孤弱，迺封張敖前姬兩子，侈為新都侯，壽為樂<lb/>
昌侯，〔一〕以輔魯元王偃．及封中大謁者張釋為建陵侯，〔二〕呂榮為祝茲侯．〔三〕諸中宦者令<lb/>
丞皆為關內侯，食邑五百戶．〔四〕<lb/>
〔一〕　集解徐廣曰：「食細陽之池陽鄉．」<lb/>
〔二〕　集解徐廣曰：「一云張釋卿．」駰案：如淳曰「百官表『謁者掌賓贊受事』，灌嬰為中謁者．後常以奄人為之，諸<lb/>
　　　　官加『中』者多奄人也」．<lb/>
〔三〕　集解徐廣曰：「呂后昆弟子．」<lb/>
<pb ed='ZHSJ' n='9-0406a' xml:id='KX2a0001_ZHSJ_9-0406a'/><lb/>
〔四〕　集解如淳曰：「列侯出關就國，關內侯但爵其身，有加異者，與關內之邑，食其租稅也．風俗通義曰『秦時六國<lb/>
　　　　未平，將帥皆家關中，故稱關內侯』．」<lb/>
　　七月中，高后病甚，迺令趙王呂祿為上將軍，軍北軍；呂王產居南軍．呂太后誡產、祿<lb/>
曰：「高帝已定天下，與大臣約，曰『非劉氏王者，天下共擊之』．今呂氏王，大臣弗平．我即<lb/>
崩，帝年少，大臣恐為變．必據兵衞宮，慎毋送喪，毋為人所制．」辛巳，高后崩，遺詔賜諸<lb/>
侯王各千金，〔一〕將相列侯郎吏皆以秩賜金．大赦天下．以呂王產為相國，以呂祿女為帝<lb/>
后．<lb/>
〔一〕　集解蔡邕曰：「皇子封為王者，其實古諸侯也．加號稱王，故謂之諸侯王．王子弟封為侯者，謂之諸侯．」<lb/>
　　高后已葬，〔一〕以左丞相審食其為帝太傅．<lb/>
〔一〕　集解皇甫謐曰：「合葬長陵．」皇覽曰：「高帝、呂后，山各一所也．」<lb/>
　　朱虛侯劉章有氣力，東牟侯興居其弟也．皆齊哀王弟，居長安．當是時，諸呂用事擅<lb/>
權，欲為亂，畏高帝故大臣絳、灌等，未敢發．朱虛侯婦，呂祿女，陰知其謀．恐見誅，迺陰<lb/>
令人告其兄齊王，欲令發兵西，誅諸呂而立．朱虛侯欲從中與大臣為應．齊王欲發兵，其<lb/>
相弗聽．八月丙午，齊王欲使人誅相，相召平迺反，舉兵欲圍王，王因殺其相，遂發兵東，詐<lb/>
<pb ed='ZHSJ' n='9-0407a' xml:id='KX2a0001_ZHSJ_9-0407a'/><lb/>
奪琅邪王兵，并將之而西．語在齊王語中．<lb/>
　　齊王迺遺諸侯王書曰：「高帝平定天下，王諸子弟，悼惠王王齊．悼惠王薨，孝惠帝使<lb/>
留侯良立臣為齊王．孝惠崩，高后用事，春秋高，聽諸呂，擅廢帝更立，又比殺三趙王，〔一〕<lb/>
滅梁、趙、燕以王諸呂，分齊為四．忠臣進諫，上惑亂弗聽．今高后崩，而帝春秋富，未能治<lb/>
天下，固恃大臣諸侯．而諸呂又擅自尊官，聚兵嚴威，劫列侯忠臣，矯制以令天下，宗廟所<lb/>
以危．寡人率兵入誅不當為王者．」漢聞之，相國呂產等迺遣潁陰侯灌嬰將兵擊之．灌嬰<lb/>
至滎陽，迺謀曰：「諸呂權兵關中，欲危劉氏而自立．今我破齊還報，此益呂氏之資也．」迺<lb/>
留屯滎陽，使使諭齊王及諸侯，與連和，以待呂氏變，共誅之．齊王聞之，迺還兵西界待<lb/>
約．<lb/>
〔一〕　索隱比音如字．比猶頻也．趙隱王如意，趙幽王友，趙王恢，是三趙王也．<lb/>
　　呂祿、呂產欲發亂關中，內憚絳侯、朱虛等，外畏齊、楚兵，又恐灌嬰畔之，欲待灌嬰兵<lb/>
與齊合而發，猶豫未決．〔一〕當是時，濟川王太、淮陽王武、常山王朝名為少帝弟，及魯元王<lb/>
呂后外孫，皆年少未之國，居長安．趙王祿、梁王產各將兵居南北軍，皆呂氏之人．列侯羣<lb/>
臣莫自堅其命．<lb/>
<pb ed='ZHSJ' n='9-0408a' xml:id='KX2a0001_ZHSJ_9-0408a'/><lb/>
〔一〕　索隱猶，鄒音以獸反．與音預，又作「豫」．崔浩云「猶，蝯類也．卬鼻，長尾，性多疑」．又說文云「猶，獸名，多<lb/>
　　　　疑」，故比之也．按：狐性亦多疑，度冰而聽水聲，故云「狐疑」也．今解者又引老子「與兮若冬涉川，猶兮若畏四<lb/>
　　　　鄰」，故以為「猶與」是常語．且按狐聽冰，而此云「若冬涉川」，則與是狐類不疑．「猶兮若畏四鄰」，則猶定是獸，<lb/>
　　　　自不保同類，故云「畏四鄰」也．<lb/>
　　太尉絳侯勃不得入軍中主兵．曲周侯酈商老病，其子寄與呂祿善．絳侯迺與丞相陳<lb/>
平謀，使人劫酈商．令其子寄往紿說呂祿曰：「高帝與呂后共定天下，劉氏所立九王，〔一〕呂<lb/>
氏所立三王，〔二〕皆大臣之議，事已布告諸侯，諸侯皆以為宜．今太后崩，帝少，而足下佩趙<lb/>
王印，不急之國守藩，迺為上將，將兵留此，為大臣諸侯所疑．足下何不歸印，以兵屬太<lb/>
尉？請梁王歸相國印，與大臣盟而之國，齊兵必罷，大臣得安，足下高枕而王千里，此萬世<lb/>
之利也．」呂祿信然其計，欲歸將印，以兵屬太尉．使人報呂產及諸呂老人，或以為便，或<lb/>
曰不便，計猶豫未有所決．呂祿信酈寄，時與出游獵．過其姑呂嬃，嬃大怒，曰：「若為將而<lb/>
[⿱𠫓廾]軍，呂氏今無處矣．」〔三〕迺悉出珠玉寶器散堂下，曰：「毋為他人守也」<lb/>
〔一〕　索隱吳，楚，齊，淮南，琅邪，代，常山王朝，淮陽王武，濟川王太，是九也．<lb/>
〔二〕　索隱梁王產、趙王祿、燕王通也．<lb/>
〔三〕　索隱顏師古以為言見誅滅，無處所也．<lb/>
<pb ed='ZHSJ' n='9-0409a' xml:id='KX2a0001_ZHSJ_9-0409a'/><lb/>
　　左丞相食其免．<lb/>
　　八月庚申旦，平陽侯窋行御史大夫事，見相國產計事．郎中令賈壽使從齊來，因數產<lb/>
曰：「王不蚤之國，今雖欲行，尚可得邪？」具以灌嬰與齊楚合從，欲誅諸呂告產，迺趣產急<lb/>
入宮．平陽侯頗聞其語，迺馳告丞相、太尉．太尉欲入北軍，不得入．襄平侯通尚符節．〔一〕<lb/>
迺令持節矯內太尉北軍．太尉復令酈寄與典客劉揭〔二〕先說呂祿曰：「帝使太尉守北軍，欲<lb/>
足下之國，急歸將印辭去，不然，禍且起．」呂祿以為酈兄〔三〕不欺己，遂解印屬典客，而以<lb/>
兵授太尉．太尉將之入軍門，行令軍中曰：「為呂氏右襢，為劉氏左襢．」軍中皆左襢為劉<lb/>
氏．太尉行至，將軍呂祿亦已解上將印去，太尉遂將北軍．<lb/>
〔一〕　集解徐廣曰：「姓紀．」張晏曰：「紀信字也．尚，主也．今符節令．」　索隱張晏云：「紀信子．」又晉灼云：「信<lb/>
　　　　被楚燒死，不見有後．按功臣表襄平侯紀通，父成以將軍定三秦，死事，子侯．」則通非信子，張說誤矣．<lb/>
〔二〕　集解漢書百官表曰：「典客，秦官也，掌諸侯、歸義蠻夷也．」<lb/>
〔三〕　集解徐廣曰：「音況，字也．名寄．」<lb/>
　　然尚有南軍．平陽侯聞之，以呂產謀告丞相平，丞相平迺召朱虛侯佐太尉．太尉令朱<lb/>
虛侯監軍門．令平陽侯告衞尉：「毋入相國產殿門．」呂產不知呂祿已去北軍，迺入未央宮，<lb/>
欲為亂，殿門弗得入，回往來．平陽侯恐弗勝，馳語太尉．太尉尚恐不勝諸呂，未敢訟言<lb/>
<pb ed='ZHSJ' n='9-0410a' xml:id='KX2a0001_ZHSJ_9-0410a'/><lb/>
誅之，〔一〕迺遣朱虛侯謂曰：「急入宮衞帝．」朱虛侯請卒，太尉予卒千餘人．入未央宮門，<lb/>
遂見產廷中．日餔時，遂擊產．產走，天風大起，以故其從官亂，莫敢鬬．逐產，殺之郎中<lb/>
府吏廁中．〔二〕<lb/>
〔一〕　集解徐廣曰：「訟，一作『公』．」駰按：韋昭曰「訟猶公也」．　索隱按：韋昭以訟為公，徐廣又云一作「公」，<lb/>
　　　　蓋公為得．然公言猶明言也．又解者云訟，誦說也．<lb/>
〔二〕　集解如淳曰：「百官表郎中令掌宮殿門戶，故其府在宮中，後轉為光祿勳也．」<lb/>
　　朱虛侯已殺產，帝命謁者持節勞朱虛侯．朱虛侯欲奪節信，謁者不肯，朱虛侯則從與<lb/>
載，因節信馳走，斬長樂衞尉呂更始．還，馳入北軍，報太尉．太尉起，拜賀朱虛侯曰：「所<lb/>
患獨呂產，今已誅，天下定矣．」遂遣人分部悉捕諸呂男女，無少長皆斬之．辛酉，捕斬呂<lb/>
祿，而笞殺呂嬃．使人誅燕王呂通，而廢魯王偃．壬戌，以帝太傅食其復為左丞相．戊辰，<lb/>
徙濟川王王梁，立趙幽王子遂為趙王．遣朱虛侯章以誅諸呂氏事告齊王，令罷兵．灌嬰兵<lb/>
亦罷滎陽而歸．<lb/>
　　諸大臣相與陰謀曰：「少帝及梁、淮陽、常山王，皆非真孝惠子也．呂后以計詐名他人<lb/>
子，殺其母，養後宮，令孝惠子之，立以為後，及諸王，以彊呂氏．今皆已夷滅諸呂，而置所<lb/>
<pb ed='ZHSJ' n='9-0411a' xml:id='KX2a0001_ZHSJ_9-0411a'/><lb/>
立，即長用事，吾屬無類矣．不如視諸王最賢者立之．」或言「齊悼惠王高帝長子，今其適子<lb/>
為齊王，推本言之，高帝適長孫，可立也」．大臣皆曰：「呂氏以外家惡而幾危宗廟，亂功臣<lb/>
今齊王母家駟（<note>鈞</note>），駟鈞，惡人也．即立齊王，則復為呂氏．」欲立淮南王，以為少，母家又<lb/>
惡．迺曰：「代王方今高帝見子，最長，仁孝寬厚．太后家薄氏謹良．且立長故順，以仁孝<lb/>
聞於天下，便．」迺相與共陰使人召代王．代王使人辭謝．再反，然後乘六乘傳．〔一〕後九<lb/>
月〔二〕晦日己酉，至長安，舍代邸．大臣皆往謁，奉天子璽上代王，共尊立為天子．代王數<lb/>
讓，羣臣固請，然後聽．<lb/>
〔一〕　集解張晏曰：「備漢朝有變，欲馳還也．或曰傳車六乘．」<lb/>
〔二〕　集解文穎曰：「即閏九月也．時律曆廢，不知閏，謂之『後九月』也．以十月為歲首，至九月則歲終，後九月則<lb/>
　　　　閏月．」<lb/>
　　東牟侯興居曰：「誅呂氏吾無功，請得除宮．」迺與太僕汝陰侯滕公入宮，前謂少帝曰：<lb/>
「足下非劉氏，不當立．」乃顧麾左右執戟者掊兵罷去．〔一〕有數人不肯去兵，宦者令張澤諭<lb/>
告，亦去兵．滕公迺召乘輿車載少帝出．〔二〕少帝曰：「欲將我安之乎？」滕公曰「出就舍．」<lb/>
舍少府．迺奉天子法駕，〔三〕迎代王於邸．報曰：「宮謹除．」代王即夕入未央宮．有謁者十<lb/>
人持戟衞端門，曰：「天子在也，足下何為者而入？」代王迺謂太尉．太尉往諭，謁者十人皆<lb/>
<pb ed='ZHSJ' n='9-0412a' xml:id='KX2a0001_ZHSJ_9-0412a'/><lb/>
掊兵而去．代王遂入而聽政．夜，有司分部誅滅梁、淮陽、常山王及少帝於邸．<lb/>
〔一〕　集解徐廣曰：「掊音仆．」<lb/>
〔二〕　集解蔡邕曰：「律曰『敢盜乘輿服御物』．天子至尊，不敢渫瀆言之，故託於乘輿也．乘猶載也，輿猶車也．天<lb/>
　　　　子以天下為家，不以京師宮室為常處，則當乘車輿以行天下，故羣臣託輿以言之也，故或謂之『車駕』．」<lb/>
〔三〕　集解蔡邕曰：「天子有大駕、小駕、法駕．法駕上所乘，曰金根車，駕六馬，有五時副車，皆駕四馬，侍中參乘，屬<lb/>
　　　　車三十六乘．」<lb/>
　　代王立為天子．二十三年崩，謚為孝文皇帝．<lb/>
　　太史公曰：孝惠皇帝、高后之時，黎民得離戰國之苦，君臣俱欲休息乎無為，故惠帝垂<lb/>
拱，高后女主稱制，政不出房戶，天下晏然．刑罰罕用，罪人是希．民務稼穡，衣食滋殖．<lb/>
【索隱述贊】高祖猶微，呂氏作妃．及正軒掖，潛用福威．志懷安忍，性挾猜疑．置鴆齊悼，殘彘戚姬．<lb/>
孝惠崩殞，其哭不悲．諸呂用事，天下示私．大臣葅醢，支櫱芟夷．禍盈斯驗，蒼狗為菑．<lb/>
</p></div>
