<div xmlns='http://www.tei-c.org/ns/1.0'  xml:id='KX2a0001_hist_094'>
<div><head>史記卷九十四<lb/></head>
<p xml:id='SHIJI_ZHSJ_094-2643a-2'>田儋列傳第三十四<lb/></p>
<p xml:id='SHIJI_ZHSJ_094-2643a-3'>田儋者，狄人也，<ref type="note" target="#KX2a0001_hist_094-note1" n="〔一〕"/>故齊王田氏族也．儋從弟田榮，榮弟田橫，皆豪，宗彊，能得人．<ref type="note" target="#KX2a0001_hist_094-note2" n="〔二〕"/><lb/></p>
<p xml:id='SHIJI_ZHSJ_094-2643a-4'>陳涉之初起王楚也，使周市略定魏地，北至狄，狄城守．田儋詳為縛其奴，從少年之<lb/>廷，欲謁殺奴．<ref type="note" target="#KX2a0001_hist_094-note3" n="〔一〕"/>見狄令，因擊殺令，而召豪吏子弟曰：「諸侯皆反秦自立，齊，古之建國，<lb/>儋，田氏，當王．」遂自立為齊王，<ref type="note" target="#KX2a0001_hist_094-note4" n="〔二〕"/>發兵以擊周市．周市軍還去，田儋因率兵東略定齊地．<lb/></p>
<p xml:id='SHIJI_ZHSJ_094-2643a-5'>秦將章邯圍魏王咎於臨濟，急．魏王請救於齊，齊王田儋將兵救魏．<ref type="note" target="#KX2a0001_hist_094-note5" n="〔一〕"/>章邯夜銜枚<lb/>擊，大破齊､魏軍，殺田儋於臨濟下．儋弟田榮收儋餘兵東走東阿．<lb/></p>
<p xml:id='SHIJI_ZHSJ_094-2644a-7'>齊人聞王田儋死，迺立故齊王建之弟田假為齊王，田角為相，田閒為將，以距諸侯．<lb/></p>
<p xml:id='SHIJI_ZHSJ_094-2644a-8'>田榮之走東阿，章邯追圍之．項梁聞田榮之急，迺引兵擊破章邯軍東阿下．章邯走而<lb/>西，項梁因追之．而田榮怒齊之立假，迺引兵歸，擊逐齊王假．假亡走楚．齊相角亡走趙；<lb/>角弟田閒前求救趙，因留不敢歸．田榮乃立田儋子市為齊王．<ref type="note" target="#KX2a0001_hist_094-note6" n="〔一〕"/>榮相之，田橫為將，平齊<lb/>地．<lb/></p>
<p xml:id='SHIJI_ZHSJ_094-2644a-9'>項梁既追章邯，章邯兵益盛，項梁使使告趙､齊，發兵共擊章邯．田榮曰：「使楚殺田<lb/>假，趙殺田角､田閒，迺肯出兵．」楚懷王曰：「田假與國之王，窮而歸我，殺之不義．」趙亦不<lb/>殺田角､田閒以市於齊．齊曰：「蝮螫手則斬手，螫足則斬足．何者？為害於身也．<ref type="note" target="#KX2a0001_hist_094-note7" n="〔一〕"/>今田<lb/>假､田角､田閒於楚､趙，非直手足戚也，<ref type="note" target="#KX2a0001_hist_094-note8" n="〔二〕"/>何故不殺？且秦復得志於天下，則齮齕用事者<lb/>墳墓矣．」<ref type="note" target="#KX2a0001_hist_094-note9" n="〔三〕"/>楚､趙不聽，齊亦怒，終不肯出兵．章邯果敗殺項梁，破楚兵，楚兵東走，而章邯<lb/>渡河圍趙於鉅鹿．項羽往救趙，由此怨田榮．<lb/></p>
<p xml:id='SHIJI_ZHSJ_094-2645a-11'>項羽既存趙，降章邯等，西屠咸陽，滅秦而立侯王也，迺徙齊王田市更王膠東，治即墨．<lb/>齊將田都從共救趙，因入關，故立都為齊王，治臨淄．故齊王建孫田安，項羽方渡河救趙，<lb/>田安下濟北數城，引兵降項羽，項羽立田安為濟北王，治博陽．田榮以負項梁不肯出兵助<lb/>楚､趙攻秦，故不得王；趙將陳餘亦失職，不得王：二人俱怨項王．<lb/></p>
<p xml:id='SHIJI_ZHSJ_094-2645a-12'>頊王既歸，諸侯各就國，田榮使人將兵助陳餘，令反趙地，而榮亦發兵以距擊田都，田<lb/>都亡走楚．田榮留齊王市，無令之膠東．市之左右曰：「項王彊暴，而王當之膠東，不就國，<lb/>必危．」市懼，迺亡就國．田榮怒，追擊殺齊王市於即墨，還攻殺濟北王安．於是田榮迺自<lb/>立為齊王，盡并三齊之地．<ref type="note" target="#KX2a0001_hist_094-note10" n="〔一〕"/><lb/></p>
<p xml:id='SHIJI_ZHSJ_094-2645a-13'>項王聞之，大怒，迺北伐齊．齊王田榮兵敗，走平原，<ref type="note" target="#KX2a0001_hist_094-note11" n="〔一〕"/>平原人殺榮．項王遂燒夷齊城<lb/>郭，所過者盡屠之．<ref type="note" target="#KX2a0001_hist_094-note12" n="〔二〕"/>齊人相聚畔之．榮弟橫，收齊散兵，得數萬人，反擊項羽於城陽．<ref type="note" target="#KX2a0001_hist_094-note13" n="〔三〕"/><lb/>而漢王率諸侯敗楚，入彭城．項羽聞之，迺醳齊<ref type="note" target="#KX2a0001_hist_094-note14" n="〔四〕"/>而歸，擊漢於彭城，因連與漢戰，相距滎<lb/>陽．以故田橫復得收齊城邑，<ref type="note" target="#KX2a0001_hist_094-note15" n="〔五〕"/>立田榮子廣為齊王，而橫相之，專國政，政無巨細皆斷於<lb/>相．<lb/></p>
<p xml:id='SHIJI_ZHSJ_094-2646a-15'>橫定齊三年，漢王使酈生往說下齊王廣及其相國橫．橫以為然，解其歷下軍．漢將韓<lb/>信引兵且東擊齊．齊初使華無傷､田解軍於歷下以距漢，漢使至，迺罷守戰備，縱酒，且遣<lb/>使與漢平．漢將韓信已平趙､燕，用蒯通計，度平原，襲破齊歷下軍，因入臨淄．齊王廣､相<lb/>橫怒，以酈生賣己，而亨酈生．齊王廣東走高密，<ref type="note" target="#KX2a0001_hist_094-note16" n="〔一〕"/>相橫走博（(陽)），守相田光走城陽，將軍<lb/>田既軍於膠東．楚使龍且救齊，齊王與合軍高密．漢將韓信與曹參破殺龍且，<ref type="note" target="#KX2a0001_hist_094-note17" n="〔二〕"/>虜齊王<lb/>廣．漢將灌嬰追得齊守相田光．至博（(陽)），而橫聞齊王死，自立為齊王，還擊嬰，嬰敗橫之<lb/>軍於嬴下．<ref type="note" target="#KX2a0001_hist_094-note18" n="〔三〕"/>田橫亡走梁，歸彭越．彭越是時居梁地，中立，且為漢，且為楚．韓信已殺龍<lb/>且，因令曹參進兵破殺田既於膠東，使灌嬰破殺齊將田吸於千乘．<ref type="note" target="#KX2a0001_hist_094-note19" n="〔四〕"/>韓信遂平齊，乞自立<lb/>為齊假王，<ref type="note" target="#KX2a0001_hist_094-note20" n="〔五〕"/>漢因而立之．<lb/></p>
<p xml:id='SHIJI_ZHSJ_094-2647a-17'>後歲餘，漢滅項籍，漢王立為皇帝，以彭越為梁王．田橫懼誅，而與其徒屬五百餘人入<lb/>海，居島中．<ref type="note" target="#KX2a0001_hist_094-note21" n="〔一〕"/>高帝聞之，以為田橫兄弟本定齊，齊人賢者多附焉，今在海中不收，後恐為<lb/>亂，迺使使赦田橫罪而召之．田橫因謝曰：「臣亨陛下之使酈生，今聞其弟酈商為漢將而<lb/>賢，臣恐懼，不敢奉詔，請為庶人，守海島中．」使還報，高皇帝迺詔衞尉酈商曰：「齊王田橫<lb/>即至，人馬從者敢動搖者致族夷！」迺復使使持節具告以詔商狀，曰：「田橫來，大者王，小<lb/>者迺侯耳；不來，且舉兵加誅焉．」田橫迺與其客二人乘傳詣雒陽．<ref type="note" target="#KX2a0001_hist_094-note22" n="〔二〕"/><lb/></p>
<p xml:id='SHIJI_ZHSJ_094-2648a-19'>未至三十里，至尸鄉廄置，<ref type="note" target="#KX2a0001_hist_094-note23" n="〔一〕"/>橫謝使者曰：「人臣見天子當洗沐．」止留．謂其客曰：<lb/>「橫始與漢王俱南面稱孤，今漢王為天子，而橫迺為亡虜而北面事之，其恥固已甚矣．且吾<lb/>亨人之兄，與其弟並肩而事其主，縱彼畏天子之詔，不敢動我，我獨不愧於心乎？且陛下所<lb/>以欲見我者，不過欲一見吾面貌耳．今陛下在洛陽，今斬吾頭，馳三十里閒，形容尚未能<lb/>敗，猶可觀也．」遂自剄，令客奉其頭，<ref type="note" target="#KX2a0001_hist_094-note24" n="〔二〕"/>從使者馳奏之高帝．高帝曰：「嗟乎，有以也夫！<lb/>起自布衣，兄弟三人更王，豈不賢乎哉！」為之流涕，而拜其二客為都尉，發卒二千人，以<lb/>王者禮葬田橫．<ref type="note" target="#KX2a0001_hist_094-note25" n="〔三〕"/><lb/></p>
<p xml:id='SHIJI_ZHSJ_094-2648a-20'>既葬，二客穿其冢旁孔，皆自剄，下從之．高帝聞之，迺大驚，大田橫之客皆賢．吾聞其<lb/>餘尚五百人在海中，使使召之．至則聞田橫死，亦皆自殺．於是迺知田橫兄弟能得士也．<lb/></p>
<p xml:id='SHIJI_ZHSJ_094-2649a-22'>太史公曰：甚矣蒯通之謀，亂齊驕淮陰，其卒亡此兩人！<ref type="note" target="#KX2a0001_hist_094-note26" n="〔一〕"/>蒯通者，善為長短說，<ref type="note" target="#KX2a0001_hist_094-note27" n="〔二〕"/><lb/>論戰國之權變，為八十一首．<ref type="note" target="#KX2a0001_hist_094-note28" n="〔三〕"/>通善齊人安期生，安期生嘗干項羽，項羽不能用其筴．已<lb/>而項羽欲封此兩人，兩人終不肯受，亡去．田橫之高節，賓客慕義而從橫死，豈非至賢！余<lb/>因而列焉．不無善畫者，莫能圖，何哉？<ref type="note" target="#KX2a0001_hist_094-note29" n="〔四〕"/><lb/><ref type="note" target="#KX2a0001_hist_094-note30" n="贊"/></p>
</div>
<div type="notes">
<note xml:id="KX2a0001_hist_094-note0"></note>
<note xml:id="KX2a0001_hist_094-note1">〔一〕集解徐廣曰：「今樂安臨濟縣也．」正義淄州高苑縣西北北狄故縣城．<lb/></note>
<note xml:id="KX2a0001_hist_094-note2">〔二〕索隱儋子市，從弟榮，榮子廣，榮弟橫，各遞為王．榮并王三齊．<lb/></note>
<note xml:id="KX2a0001_hist_094-note3">〔一〕集解服虔曰：「古殺奴婢皆當告官．儋欲殺令，故詐縛奴而以謁也．」<lb/></note>
<note xml:id="KX2a0001_hist_094-note4">〔二〕集解徐廣曰：「二世元年九月也．」<lb/></note>
<note xml:id="KX2a0001_hist_094-note5">〔一〕集解徐廣「二年六月．」<lb/></note>
<note xml:id="KX2a0001_hist_094-note6">〔一〕集解徐廣曰：「二年八月．」<lb/></note>
<note xml:id="KX2a0001_hist_094-note7">〔一〕集解應劭曰：「蝮一名虺，螫人手足，則割去其肉，不然則致死．」索隱蝮音芳伏反．螫音臛，又音釋．<lb/>正義按：蝮，毒蛇，長二三丈，嶺南北有之．虺長一二尺，頭腹皆一遍．說文云「虺博三寸，首大如擘」．擘，手<lb/>大指也，音步歷反．<lb/></note>
<note xml:id="KX2a0001_hist_094-note8">〔二〕集解文穎曰：「言將亡身，非手足憂也．」瓚曰：「於楚､趙非手足之親．」<lb/></note>
<note xml:id="KX2a0001_hist_094-note9">〔三〕集解如淳曰：「齮齕猶齧．」索隱齮音蟻．齕音紇．齮齕，側齒齩也．正義按：秦重得志，非但辱<lb/>身，墳墓亦發掘矣，若子胥鞭荊平王墓．一云墳墓，言死也．<lb/></note>
<note xml:id="KX2a0001_hist_094-note10">〔一〕索隱田市王膠東，田都王齊，田安王濟北．<lb/></note>
<note xml:id="KX2a0001_hist_094-note11">〔一〕集解徐廣曰：「三年正月．」正義平原，德州也．<lb/></note>
<note xml:id="KX2a0001_hist_094-note12">〔二〕集解徐廣曰：「立故王田假也．」<lb/></note>
<note xml:id="KX2a0001_hist_094-note13">〔三〕集解徐廣曰：「假走楚，楚殺之．」正義城陽，濮州雷澤是．<lb/></note>
<note xml:id="KX2a0001_hist_094-note14">〔四〕索隱此豈亦以「醳酒」之義？並古「釋」字．<lb/></note>
<note xml:id="KX2a0001_hist_094-note15">〔五〕集解徐廣曰：「四月．」<lb/></note>
<note xml:id="KX2a0001_hist_094-note16">〔一〕集解徐廣曰：「高，一作『假』．」<lb/></note>
<note xml:id="KX2a0001_hist_094-note17">〔二〕集解徐廣曰：「四年十一月．」<lb/></note>
<note xml:id="KX2a0001_hist_094-note18">〔三〕集解晉灼曰：「泰山嬴縣也．」正義故嬴城在兗州博城縣東北百里．<lb/></note>
<note xml:id="KX2a0001_hist_094-note19">〔四〕正義千乘故城在淄州高苑縣北二十五里．<lb/></note>
<note xml:id="KX2a0001_hist_094-note20">〔五〕集解徐廣曰：「二月也．」<lb/></note>
<note xml:id="KX2a0001_hist_094-note21">〔一〕集解韋昭曰：「海中山曰島．」正義按：海州東海縣有島山，去岸八十里．<lb/></note>
<note xml:id="KX2a0001_hist_094-note22">〔二〕集解如淳曰：「四馬下足為乘傳．」<lb/></note>
<note xml:id="KX2a0001_hist_094-note23">〔一〕集解應劭曰：「尸鄉在偃師．」瓚曰：「廄置，置馬以傳驛也．」<lb/></note>
<note xml:id="KX2a0001_hist_094-note24">〔二〕正義奉音捧．<lb/></note>
<note xml:id="KX2a0001_hist_094-note25">〔三〕正義齊田橫墓在偃師西十五里．崔豹古今注云：「薤露､蒿里，送哀歌也，出田橫門人．橫自殺，門人傷之而作<lb/>悲歌，言人命如薤上露，易晞滅．至李延年乃分為二曲，薤露送王公貴人，蒿里送士大夫庶人，使挽逝者歌之，俗<lb/>呼為挽歌．」<lb/></note>
<note xml:id="KX2a0001_hist_094-note26">〔一〕集解韓信､田橫．<lb/></note>
<note xml:id="KX2a0001_hist_094-note27">〔二〕索隱言欲令此事長，則長說之；欲令此事短，則短說之：故戰國策亦名曰「短長書」是也．<lb/></note>
<note xml:id="KX2a0001_hist_094-note28">〔三〕集解漢書曰：「號為雋永．」永，一作「求」．索隱雋永，書名也．雋音松兗反．<lb/></note>
<note xml:id="KX2a0001_hist_094-note29">〔四〕索隱言天下非無善畫之人，而不知圖畫田橫及其黨慕義死節之事，何故哉？歎畫人不知畫此也．<lb/></note>
<note xml:id="KX2a0001_hist_094-note30">【索隱述贊】秦項之際，天下交兵．六國樹黨，自置豪英．田儋殞寇，立市相榮．楚封王假，齊破酈<lb/>生．兄弟更王，海島傳聲．<lb/><lb/></note>
</div>
</div>