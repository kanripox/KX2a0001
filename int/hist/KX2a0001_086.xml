<div xmlns='http://www.tei-c.org/ns/1.0'><p xml:id='KX2a0001_hist_086'><pb ed='ZHSJ' n='86-2515a' xml:id='KX2a0001_ZHSJ_86-2515a'/><lb/>
史記卷八十六<lb/>
　　刺客列傳第二十六<lb/>
　　曹沫者，魯人也，〔一〕以勇力事魯莊公．莊公好力．曹沫為魯將，與齊戰，三敗北．魯<lb/>
莊公懼，乃獻遂邑之地以和．〔二〕猶復以為將．<lb/>
〔一〕　索隱沫音亡葛反．左傳、穀梁並作「曹劌」，然則沫宜音劌，沫劌聲相近而字異耳．此作「曹沫」，事約公羊為<lb/>
　　　　說，然彼無其名，直云「曹子」而已．且左傳魯莊十年，戰于長勺，用曹劌謀敗齊，而無劫桓公之事．十三年盟于<lb/>
　　　　柯，公羊始論曹子．穀梁此年惟云「曹劌之盟，信齊侯也」，又記不具行事之時．<lb/>
〔二〕　索隱左傳「齊人滅遂」，杜預云「遂國在濟北蛇丘縣東北也」．　正義故城在兗州龔丘縣西北七十六里也．<lb/>
　　齊桓公許與魯會于柯而盟．〔一〕桓公與莊公既盟於壇上，曹沫執匕首劫齊桓公，〔二〕桓<lb/>
公左右莫敢動，而問曰：「子將何欲？」〔三〕曹沫曰：「齊強魯弱，而大國侵魯亦甚矣．今魯城<lb/>
壞即壓齊境，〔四〕君其圖之．」桓公乃許盡歸魯之侵地．既已言，曹沫投其匕首，下壇，北面<lb/>
就羣臣之位，顏色不變，辭令如故．桓公怒，欲倍其約．〔五〕管仲曰：「不可．夫貪小利以自<lb/>
<pb ed='ZHSJ' n='86-2516a' xml:id='KX2a0001_ZHSJ_86-2516a'/><lb/>
快，棄信於諸侯，失天下之援，不如與之．」於是桓公乃遂割魯侵地，曹沫三戰所亡地盡復<lb/>
予魯．<lb/>
〔一〕　索隱杜預云：「濟北東阿，齊之柯邑，猶祝柯今為祝阿也．」<lb/>
〔二〕　索隱匕音比．劉氏云「短劍也」．鹽鐵論以為長尺八寸，其頭類匕，故云「匕首」也．<lb/>
〔三〕　索隱公羊傳曰：「管子進曰：『君何求？』」何休注云：「桓公卒不能應，管仲進為言之也．」<lb/>
〔四〕　索隱齊魯鄰接，今齊數侵魯，魯之城壞，即壓近齊之境也．<lb/>
〔五〕　索隱倍音佩也．<lb/>
　　其後百六十有七年而吳有專諸之事．〔一〕<lb/>
〔一〕　索隱「專」字亦作「剸」，音同．左傳作「鱄設諸」．<lb/>
　　專諸者，吳堂邑人也．〔一〕伍子胥之亡楚而如吳也，知專諸之能．伍子胥既見吳王僚，<lb/>
說以伐楚之利．吳公子光曰：「彼伍員父兄皆死於楚而員言伐楚，欲自為報私讎也，非能<lb/>
為吳．」吳王乃止．伍子胥知公子光之欲殺吳王僚，乃曰：「彼光將有內志，未可說以外<lb/>
事．」〔二〕乃進專諸於公子光．<lb/>
〔一〕　索隱地理志臨淮有堂邑縣．<lb/>
〔二〕　索隱言其將有內難弒君之志，且對外事生文．吳世家曰「知光有他志」．<lb/>
<pb ed='ZHSJ' n='86-2517a' xml:id='KX2a0001_ZHSJ_86-2517a'/><lb/>
　　光之父曰吳王諸樊．諸樊弟三人：次曰餘祭，〔一〕次曰夷眛，〔二〕次曰季子札．諸樊知<lb/>
季子札賢而不立太子，以次傳三弟，欲卒致國于季子札．諸樊既死，傳餘祭．餘祭死，傳夷<lb/>
眛．夷眛死，當傳季子札；季子札逃不肯立，吳人乃立夷眛之子僚為王．公子光曰：「使以<lb/>
兄弟次邪，季子當立；必以子乎，則光真適嗣，當立．」故嘗陰養謀臣以求立．<lb/>
〔一〕　索隱祭音側界反．<lb/>
〔二〕　索隱亡葛反．公羊作「餘末」．<lb/>
　　光既得專諸，善客待之．九年而楚平王死．〔一〕春，吳王僚欲因楚喪，使其二弟公子蓋<lb/>
餘、屬庸〔二〕將兵圍楚之󷑸；〔三〕使延陵季子於晉，以觀諸侯之變．楚發兵絕吳將蓋餘、屬<lb/>
庸路，吳兵不得還．於是公子光謂專諸曰：「此時不可失，不求何獲！且光真王嗣，當立，季<lb/>
子雖來，不吾廢也．」專諸曰：「王僚可殺也．母老子弱，而兩弟將兵伐楚，楚絕其後．方今<lb/>
吳外困於楚，而內空無骨鯁之臣，是無如我何．」〔四〕公子光頓首曰：「光之身，子之身也．」<lb/>
〔一〕　索隱春秋昭二十六年「楚子居卒」是也．吳世家云「十二年」，此云「九年」，並誤．據表乃左傳合在僚之十一年<lb/>
　　　　也．<lb/>
〔二〕　索隱屬音燭．二子，僚之弟也．左傳作掩餘、屬庸．掩蓋義同，屬燭字相亂耳．<lb/>
〔三〕　索隱事在魯昭二十七年．地理志廬江有灊縣，天柱山在南．音潛．杜預左傳注云「灊，楚邑，在廬江六縣西南<lb/>
<pb ed='ZHSJ' n='86-2518a' xml:id='KX2a0001_ZHSJ_86-2518a'/><lb/>
　　　　也」．　正義灊故城在壽州霍山縣東二百步．<lb/>
〔四〕　索隱左傳直云「王可殺也，母老子弱，是無若我何」．則是專設諸度僚可殺，言其少援救，故云「無柰我何」．太<lb/>
　　　　史公採其意，且據上文，因復加以兩弟將兵外困之辭．而服虔、杜預見左氏下文云「我爾身也」，「以其子為卿」，<lb/>
　　　　遂彊解「是無如我何」猶言「我無若是，謂專諸欲以老弱託光」，義非允愜．王肅之說，亦依史記也．<lb/>
　　四月丙子，〔一〕光伏甲士〔二〕於窟室中，〔三〕而具酒請王僚．王僚使兵陳自宮至光之家，<lb/>
門戶階陛左右，皆王僚之親戚也．夾立侍，皆持長鈹．〔四〕酒既酣，公子光詳為〔五〕足疾，入<lb/>
窟室中，使專諸置匕首魚炙之腹中〔六〕而進之．既至王前，專諸擘魚，因以匕首刺〔七〕王僚，<lb/>
王僚立死．左右亦殺專諸，王人擾亂．公子光出其伏甲以攻王僚之徒，盡滅之，遂自立為<lb/>
王，是為闔閭．闔閭乃封專諸之子以為上卿．<lb/>
〔一〕　索隱注僚之十二年夏也，吳系家以為十三年，非也．左氏經傳唯言「夏四月」，公羊、穀梁無傳，經更與左氏、<lb/>
　　　　吳系家同．此傳稱「丙子」，當有所據，不知出何書．<lb/>
〔二〕　索隱左傳曰「伏甲」，謂甲士也．下文云「出其伏甲以攻王」．<lb/>
〔三〕　集解徐廣曰：「窟，一作『空』．」<lb/>
〔四〕　集解音披．　索隱音披，兵器也．劉逵吳都賦注「鈹，兩刃小刀」．<lb/>
〔五〕　索隱上音陽，下如字．左傳曰「光偽足疾」，此云「詳」，詳即偽也．或讀此「為」字音偽，非也．豈詳偽重言耶？<lb/>
〔六〕　集解徐廣曰：「炙，一作『炮』．」　正義炙，者夜反．<lb/>
<pb ed='ZHSJ' n='86-2519a' xml:id='KX2a0001_ZHSJ_86-2519a'/><lb/>
〔七〕　索隱刺音七賜反．<lb/>
　　其後七十餘年而晉有豫讓之事．〔一〕<lb/>
〔一〕　集解徐廣曰：「闔閭元年至三晉滅智伯六十二年．豫讓一作『襄』．」<lb/>
　　豫讓者，晉人也，〔一〕故嘗事范氏及中行氏，而無所知名．〔二〕去而事智伯，〔三〕智伯甚尊<lb/>
寵之．及智伯伐趙襄子，趙襄子與韓、魏合謀滅智伯，滅智伯之後而三分其地．趙襄子最<lb/>
怨智伯，〔四〕漆其頭以為飲器．〔五〕豫讓遁逃山中，曰：「嗟乎！士為知己者死，女為說己者<lb/>
容．今智伯知我，我必為報讎而死，以報智伯，則吾魂魄不愧矣．」乃變名姓為刑人，入宮<lb/>
塗廁，中挾匕首，欲以刺襄子．襄子如廁，心動，執問塗廁之刑人，則豫讓，內持刀兵，曰：<lb/>
「欲為智伯報仇！」左右欲誅之．襄子曰：「彼義人也，吾謹避之耳．且智伯亡無後，而其<lb/>
臣欲為報仇，此天下之賢人也．」卒醳去之．〔六〕<lb/>
〔一〕　索隱案：此傳所說，皆約戰國策文．<lb/>
〔二〕　索隱案：左傳范氏謂昭子吉射也．自士會食邑於范，後因以邑為氏．中行氏，中行文子荀寅也．自荀林父將<lb/>
　　　　中行後，因以官為氏．<lb/>
〔三〕　索隱案：智伯，襄子荀瑤也．襄子，林父弟荀首之後．范、中行、智伯事已具趙系家．<lb/>
<pb ed='ZHSJ' n='86-2520a' xml:id='KX2a0001_ZHSJ_86-2520a'/><lb/>
〔四〕　索隱謂初則醉以酒，後又率韓、魏水灌晉陽，城不沒者三板，故怨深也．<lb/>
〔五〕　索隱案：大宛傳曰「匈奴破月氐王，以其頭為飲器」．裴氏注彼引韋昭云「飲器，椑榼也」．晉灼曰「飲器，虎子<lb/>
　　　　也」．皆非．椑榼所以盛酒耳，非用飲者．晉氏以為褻器者，以韓子、呂氏春秋並云襄子漆智伯頭為溲杅，故<lb/>
　　　　云．　正義劉云：「酒器也，每賓會設之，示恨深也．」按：諸先儒說恐非．<lb/>
〔六〕　索隱卒，足律反．醳音釋，字亦作「釋」．<lb/>
　　居頃之，豫讓又漆身為厲，〔一〕吞炭為啞，〔二〕使形狀不可知，行乞於市．其妻不識也．<lb/>
行見其友，其友識之，曰：「汝非豫讓邪？」曰：「我是也．」其友為泣曰：「以子之才，委質而<lb/>
臣事襄子，襄子必近幸子．近幸子，乃為所欲，〔三〕顧不易邪？〔四〕何乃殘身苦形，欲以求報<lb/>
襄子，不亦難乎！」豫讓曰：「既已委質臣事人，而求殺之，是懷二心以事其君也．且吾所<lb/>
為者〔五〕極難耳！然所以為此者，將以愧天下後世之為人臣懷二心以事其君者也．」〔六〕<lb/>
〔一〕　集解音賴．　索隱癘音賴．賴，惡瘡病也．凡漆有毒，近之多患瘡腫，若賴病然，故豫讓以漆塗身，令其若<lb/>
　　　　癩耳．然厲賴聲相近，古多假「厲」為「賴」，今之「癩」字從「𤄶」，故楚有賴鄉，亦作「厲」字，戰國策說此亦作「厲」<lb/>
　　　　字．<lb/>
〔二〕　索隱啞音烏雅反．謂瘖病．戰國策云：「漆身為厲，滅鬚去眉，以變其容，為乞食人．其妻曰：『狀貌不似吾夫，<lb/>
　　　　何其音之甚相類也？』讓遂吞炭以變其音也．」<lb/>
〔三〕　索隱謂因得殺襄子．<lb/>
<pb ed='ZHSJ' n='86-2521a' xml:id='KX2a0001_ZHSJ_86-2521a'/><lb/>
〔四〕　索隱顧，反也．耶，不定之辭．反不易耶，言其易也．<lb/>
〔五〕　索隱劉氏云：「謂今為癘啞也．」<lb/>
〔六〕　索隱言寧為厲而自刑，不可求事襄子而行殺，則恐傷人臣之義而近賊，非忠也．<lb/>
　　既去，頃之，襄子當出，豫讓伏於所當過之橋下．〔一〕襄子至橋，馬驚，襄子曰：「此必是<lb/>
豫讓也．」使人問之，果豫讓也．於是襄子乃數豫讓曰：「子不嘗事范、中行氏乎？智伯盡<lb/>
滅之，而子不為報讎，而反委質臣於智伯．智伯亦已死矣，而子獨何以為之報讎之深也？」<lb/>
豫讓曰：「臣事范、中行氏，范、中行氏皆衆人遇我，我故衆人報之．至於智伯，國士遇我，我<lb/>
故國士報之．」襄子喟然歎息而泣曰：「嗟乎豫子！子之為智伯，名既成矣，而寡人赦子，亦<lb/>
已足矣．子其自為計，寡人不復釋子！」使兵圍之．豫讓曰：「臣聞明主不掩人之美，而忠<lb/>
臣有死名之義．前君已寬赦臣，天下莫不稱君之賢．今日之事，臣固伏誅，然願請君之衣<lb/>
而擊之，焉以致報讎之意，則雖死不恨．非所敢望也，敢布腹心！」於是襄子大義之，乃使<lb/>
使持衣與豫讓．豫讓拔劍三躍而擊之，〔二〕曰：「吾可以下報智伯矣！」遂伏劍自殺．死之<lb/>
日，趙國志士聞之，皆為涕泣．<lb/>
〔一〕　正義汾橋下架水，在并州晉陽縣東一里．<lb/>
〔二〕　索隱戰國策曰：「衣盡出血．襄子迴車，車輪未周而亡．」此不言衣出血者，太史公恐涉怪妄，故略之耳．<lb/>
<pb ed='ZHSJ' n='86-2522a' xml:id='KX2a0001_ZHSJ_86-2522a'/><lb/>
　　其後四十餘年而軹有聶政之事．〔一〕<lb/>
〔一〕　集解自三晉滅智伯至殺俠累，五十七年．<lb/>
　　聶政者，軹深井里人也．〔一〕殺人避仇，與母､姊如齊，以屠為事．<lb/>
〔一〕　索隱地理志河內有軹縣．深井，軹縣之里名也．　正義在懷州濟源縣南三十里．<lb/>
　　久之，濮陽嚴仲子〔一〕事韓哀侯，〔二〕與韓相俠累〔三〕有卻．〔四〕嚴仲子恐誅，亡去，游求<lb/>
人可以報俠累者．至齊，齊人或言聶政勇敢士也，避仇隱於屠者之閒．嚴仲子至門請，數<lb/>
反，然後具酒自暢〔五〕聶政母前．酒酣，嚴仲子奉黃金百溢，前為聶政母壽．聶政驚怪其<lb/>
厚，固謝嚴仲子．嚴仲子固進，而聶政謝曰：「臣幸有老母，家貧，客游以為狗屠，可以旦夕<lb/>
得甘毳〔六〕以養親．親供養備，不敢當仲子之賜．」嚴仲子辟人，因為聶政言曰：「臣有仇，<lb/>
而行游諸侯衆矣；然至齊，竊聞足下義甚高，故進百金者，將用為大人麤糲之費，〔七〕得以<lb/>
交足下之驩，豈敢以有求望邪！」聶政曰：「臣所以降志辱身〔八〕居市井屠者，徒幸以養老<lb/>
母；老母在，政身未敢以許人也．」〔九〕嚴仲子固讓，聶政竟不肯受也．然嚴仲子卒備賓主<lb/>
之禮而去．<lb/>
　〔一〕　索隱高誘曰：「嚴遂，字仲子．」<lb/>
<pb ed='ZHSJ' n='86-2523a' xml:id='KX2a0001_ZHSJ_86-2523a'/><lb/>
〔二〕　索隱案：表聶政殺俠累在列侯三年．列侯生文侯，文侯生哀侯，凡更三代，哀侯六年為韓嚴所殺．今言仲子<lb/>
　　　　事哀侯，恐非其實．且太史公聞疑傳疑，事難旳據，欲使兩存，故表､傳各異．<lb/>
〔三〕　索隱上古夾反，下力追反．案：戰國策俠累名傀也．<lb/>
〔四〕　索隱戰國策云：「韓傀相韓，嚴遂重於君，二人相害也．嚴遂舉韓傀之過，韓傀叱之於朝，嚴遂拔劍趨之，以救<lb/>
　　　　解．」是有卻之由也．<lb/>
〔五〕　集解徐廣曰：「一作『賜』．」　索隱徐氏云一作「賜」．案：戰國策作「觴」，近為得也．　正義數，色吏反．<lb/>
〔六〕　集解此芮反．　索隱鄒氏音脃，二義相通也．<lb/>
〔七〕　正義糲猶麤米也，脫粟也．韋昭云：「古者名男子為丈夫，尊婦嫗為大人．漢書宣元六王傳『王遇大人益解，為<lb/>
　　　　大人乞骸去』．按大人，憲王外祖母．古詩云『三日斷五疋，大人故言遲』是也．」<lb/>
〔八〕　索隱言其心志與身本應高絜，今乃卑下其志，屈辱其身．論語孔子謂「柳下惠降志辱身」是也．<lb/>
〔九〕　索隱禮記曰：「父母存，不許友以死．」<lb/>
　　久之，聶政母死．既已葬，除服，聶政曰：「嗟乎！政乃市井之人，〔一〕鼓刀以屠；而嚴<lb/>
仲子乃諸侯之卿相也，不遠千里，枉車騎而交臣．臣之所以待之，至淺鮮矣，未有大功可以<lb/>
稱者，而嚴仲子奉百金為親壽，我雖不受，然是者徒深知政也．夫賢者以感忿睚眦之意而<lb/>
親信窮僻之人，而政獨安得嘿然而已乎！且前日要政，政徒以老母；老母今以天年終，政<lb/>
將為知己者用．」乃遂西至濮陽，見嚴仲子曰：「前日所以不許仲子者，徒以親在；今不幸而<lb/>
<pb ed='ZHSJ' n='86-2524a' xml:id='KX2a0001_ZHSJ_86-2524a'/><lb/>
母以天年終．仲子所欲報仇者為誰？請得從事焉！」嚴仲子具告曰：「臣之仇韓相俠累，<lb/>
俠累又韓君之季父也，宗族盛多，居處兵衞甚設，臣欲使人刺之，（<note>衆</note>）終莫能就．今足下幸<lb/>
而不棄，請益其車騎壯士可為足下輔翼者．」聶政曰：「韓之與衞，相去中閒不甚遠，〔二〕今<lb/>
殺人之相，相又國君之親，此其勢不可以多人，多人不能無生得失，〔三〕生得失則語泄，語泄<lb/>
是韓舉國而與仲子為讎，〔四〕豈不殆哉！」遂謝車騎人徒，聶政乃辭獨行．<lb/>
〔一〕　正義古者相聚汲水，有物便賣，因成市，故云「市井」．<lb/>
〔二〕　索隱高誘曰：「韓都潁川陽翟，衞都東郡濮陽，故曰『閒不遠』也．」<lb/>
〔三〕　索隱無生得．戰國策作「無生情」，言所將人多，或生異情，故語泄．此云「生得」，言將多人往殺俠累後，又被<lb/>
　　　　生擒而事泄，亦兩俱通也．<lb/>
〔四〕　集解徐廣曰：「一作『難』．」　索隱徐注云一作「難」．戰國策譙周亦同．<lb/>
　　杖劍至韓，韓相俠累方坐府上，持兵戟而衞侍者甚衆．聶政直入，上階刺殺俠累，〔一〕<lb/>
左右大亂．聶政大呼，所擊殺者數十人，因自皮面決眼，〔二〕自屠出腸，遂以死．<lb/>
〔一〕　集解徐廣曰：「韓烈侯三年三月，盜殺韓相俠累．俠累名傀．戰國策曰『有東孟之會』，又云『聶政刺韓傀，兼中<lb/>
　　　　哀侯』．」　索隱戰國策曰：「政直入，上階刺韓傀，傀走而抱哀侯，聶政刺之，兼中哀侯．」高誘曰：「東孟，地名<lb/>
　　　　也．<lb/>
〔二〕　索隱皮面謂以刀割其面皮，欲令人不識．決眼謂出其眼睛．戰國策作「抉眼」，此「決」亦通，音烏穴反．<lb/>
<pb ed='ZHSJ' n='86-2525a' xml:id='KX2a0001_ZHSJ_86-2525a'/><lb/>
　　韓取聶政屍暴於市，〔一〕購問莫知誰子．於是韓（<note>購</note>）縣【購】之，有能言殺相俠累者予千<lb/>
金．久之莫知也．<lb/>
〔一〕　正義暴，蒲酷反．<lb/>
　　政姊榮〔一〕聞人有刺殺韓相者，賊不得，國不知其名姓，暴其尸而縣之千金，乃於邑〔二〕<lb/>
曰：「其是吾弟與？嗟乎，嚴仲子知吾弟！」立起，如韓，之市，而死者果政也，伏尸哭極哀，<lb/>
曰：「是軹深井里所謂聶政者也．」市行者諸衆人皆曰：「此人暴虐吾國相，王縣購其名姓<lb/>
千金，夫人不聞與？何敢來識之也？」榮應之曰：「聞之．然政所以蒙樜辱自棄於市販之<lb/>
閒者，為老母幸無恙，〔三〕妾未嫁也．親既以天年下世，妾已嫁夫，嚴仲子乃察舉吾弟困<lb/>
樜之中〔四〕而交之，澤厚矣，可柰何！士固為知己者死，今乃以妾尚在之故，重自刑以絕<lb/>
從，〔五〕妾其柰何畏歿身之誅，終滅賢弟之名！」大驚韓市人．乃大呼天者三，卒於邑悲哀<lb/>
而死政之旁．<lb/>
〔一〕　集解一作「嫈」．　索隱榮，其姊名也．戰國策無「榮」字．<lb/>
〔二〕　索隱劉氏云：「煩冤愁苦．」<lb/>
〔三〕　索隱爾雅云「恙，憂也」．楚詞云「還及君之無恙」．風俗通云「恙，病也．凡人相見及通書，皆云『無恙』．」又<lb/>
　　　　易傳云，上古之時，草居露宿．恙，齧蟲也，善食人心，俗悉患之，故相勞云「無恙」．恙非病也．<lb/>
<pb ed='ZHSJ' n='86-2526a' xml:id='KX2a0001_ZHSJ_86-2526a'/><lb/>
〔四〕　索隱案：察謂觀察有志行乃舉之．劉氏云察猶選也．<lb/>
〔五〕　集解徐廣曰：「恐其姊從坐而死．」　索隱重音持用反．重猶復也．為人報讎死，乃以妾故復自刑其身，令人<lb/>
　　　　不識也．從音蹤，古字少，假借無旁「足」，而徐氏以為從坐，非也．劉氏亦音足松反．　正義重，直龍反．自<lb/>
　　　　刑作「刊」．說文云「刊，剟也」．按：重猶愛惜也．本為嚴仲子報仇訖，愛惜其事，不令漏泄，以絕其蹤迹．其姊<lb/>
　　　　妄云為己隱，誤矣．<lb/>
　　晉､楚､齊､衞聞之，皆曰：「非獨政能也，乃其姊亦烈女也．鄉使政誠知其姊無濡忍之<lb/>
志，〔一〕不重暴骸之難，〔二〕必絕險千里以列其名，姊弟俱僇於韓市者，亦未必敢以身許嚴仲<lb/>
子也．嚴仲子亦可謂知人能得士矣！」<lb/>
〔一〕　索隱濡，潤也．人性溼潤則能含忍，故云「濡忍」也．若勇躁則必輕死也．<lb/>
〔二〕　索隱重難並如字．重猶惜也，言不惜暴骸之為難也．<lb/>
　　其後二百二十餘年秦有荊軻之事．〔一〕<lb/>
〔一〕　集解徐廣曰：「聶政至荊軻百七十年爾．」　索隱徐氏據六國年表，聶政去荊軻一百七十年，則謂此傳率略而<lb/>
　　　　言二百餘年，亦當時為不能細也．　正義按：年表從始皇二十三年至韓景侯三百七十年，若至哀侯六年，六<lb/>
　　　　百四十三年也．<lb/>
　　荊軻者，衞人也．〔一〕其先乃齊人，徙於衞，衞人謂之慶卿．〔二〕而之燕，燕人謂之荊卿．<lb/>
<pb ed='ZHSJ' n='86-2527a' xml:id='KX2a0001_ZHSJ_86-2527a'/><lb/>
〔一〕　索隱按：贊論稱「公孫季功､董生為余道之」，則此傳雖約戰國策而亦別記異聞．<lb/>
〔二〕　索隱軻先齊人，齊有慶氏，則或本姓慶．春秋慶封，其後改姓賀．　此下亦至衞而改姓荊．荊慶聲相近，故隨在<lb/>
　　　　國而異其號耳．卿者，時人尊重之號，猶如相尊美亦稱「子」然也．<lb/>
　　荊卿好讀書擊劍，〔一〕以術說衞元君，衞元君不用．其後秦伐魏，置東郡，徙衞元君之<lb/>
支屬於野王．〔二〕<lb/>
〔一〕　集解呂氏劍技曰：「持短入長，倏忽從橫．」<lb/>
〔二〕　正義懷州河內縣．<lb/>
　　荊軻嘗游過榆次，〔一〕與蓋聶論劍，〔二〕蓋聶怒而目之．荊軻出，人或言復召荊卿．蓋<lb/>
聶曰：「曩者吾與論劍有不稱者，吾目之；試往，是宜去，不敢留．」使使往之主人，荊卿則<lb/>
已駕而去榆次矣．使者還報，蓋聶曰：「固去也，吾曩者目攝之！」〔三〕<lb/>
〔一〕　正義并州縣也．<lb/>
〔二〕　索隱蓋音古臘反．蓋，姓；聶，名．<lb/>
〔三〕　索隱攝猶整也．謂不稱己意，因怒視以攝整之也．　正義攝猶視也．<lb/>
　　荊軻游於邯鄲，魯句踐與荊軻博，爭道，〔一〕魯句踐怒而叱之，荊軻嘿而逃去，遂不復<lb/>
會．<lb/>
〔一〕　索隱魯，姓；句踐，名也．與越王同，或有意義．俗本「踐」作「賤」，非．<lb/>
<pb ed='ZHSJ' n='86-2528a' xml:id='KX2a0001_ZHSJ_86-2528a'/><lb/>
　　荊軻既至燕，愛燕之狗屠及善擊筑者高漸離．〔一〕荊軻嗜酒，日與狗屠及高漸離飲於燕<lb/>
市，酒酣以往，高漸離擊筑，荊軻和而歌於市中，相樂也，已而相泣，旁若無人者．荊軻雖游<lb/>
於酒人乎，〔二〕然其為人沈深好書；其所游諸侯，盡與其賢豪長者相結．其之燕，燕之處士<lb/>
田光先生亦善待之，知其非庸人也．<lb/>
〔一〕　索隱筑似琴，有弦，用竹擊之，取以為名．漸音如字，王義（之）音哉廉反．<lb/>
〔二〕　集解徐廣曰：「飲酒之人．」<lb/>
　　居頃之，會燕太子丹質秦亡歸燕．燕太子丹者，故嘗質於趙，而秦王政生於趙，其少時<lb/>
與丹驩．及政立為秦王，而丹質於秦．秦王之遇燕太子丹不善，故丹怨而亡歸．歸而求為<lb/>
報秦王者，國小，力不能．其後秦日出兵山東以伐齊､楚､三晉，稍蠶食諸侯，且至於燕，燕<lb/>
君臣皆恐禍之至．太子丹患之，問其傅鞠武．〔一〕武對曰：「秦地徧天下，威脅韓､魏､趙氏，<lb/>
北有甘泉､谷口之固，南有涇､渭之沃，擅巴､漢之饒，右隴､蜀之山，左關､殽之險，民衆而士<lb/>
厲，兵革有餘．意有所出，則長城之南，易水以北，〔二〕未有所定也．柰何以見陵之怨，欲<lb/>
批〔三〕其逆鱗哉！」丹曰：「然則何由？」對曰：「請入圖之．」<lb/>
〔一〕　索隱上音麴，又如字，人姓名也．<lb/>
〔二〕　正義以北謂燕國也．<lb/>
<pb ed='ZHSJ' n='86-2529a' xml:id='KX2a0001_ZHSJ_86-2529a'/><lb/>
〔三〕　集解批音白結反．　索隱白結反．批謂觸擊之．<lb/>
　　居有閒，秦將樊於期得罪於秦王，亡之燕，太子受而舍之．鞠武諫曰：「不可．夫以秦<lb/>
王之暴而積怒於燕，足為寒心，〔一〕又況聞樊將軍之所在乎？是謂『委肉當餓虎之蹊』也，禍<lb/>
必不振矣！〔二〕雖有管､晏，不能為之謀也．願太子疾遣樊將軍入匈奴以滅口．請西約三<lb/>
晉，南連齊､楚，北購於單于，〔三〕其後迺可圖也．」太子曰：「太傅之計，曠日彌久，心惛<lb/>
然，〔四〕恐不能須臾．且非獨於此也，夫樊將軍窮困於天下，歸身於丹，丹終不以迫於彊秦<lb/>
而棄所哀憐之交，置之匈奴，是固丹命卒之時也．願太傅更慮之．」鞠武曰：「夫行危欲求<lb/>
安，造禍而求福，計淺而怨深，連結一人之後交，不顧國家之大害，此所謂『資怨而助禍』矣．<lb/>
夫以鴻毛燎於爐炭之上，必無事矣．且以鵰鷙之秦，行怨暴之怒，豈足道哉！燕有田光先<lb/>
生，其為人智深而勇沈，可與謀．」太子曰：「願因太傅而得交於田先生，可乎？」鞠武曰：<lb/>
「敬諾．」出見田先生，道「太子願圖國事於先生也」．田光曰：「敬奉教．」乃造焉．<lb/>
〔一〕　索隱凡人寒甚則心戰，恐懼亦戰．今以懼譬寒，言可為心戰．<lb/>
〔二〕　索隱振，救也．言禍及天下，不可救之．<lb/>
〔三〕　索隱戰國策「購」作「講」．講，和也．今讀購與「為燕媾」同，媾亦合也．漢､史媾講兩字常襍，今欲北與連和．<lb/>
　　　　陳軫傳亦曰「西購於秦」也．<lb/>
<pb ed='ZHSJ' n='86-2530a' xml:id='KX2a0001_ZHSJ_86-2530a'/><lb/>
〔四〕　正義惛音昬．<lb/>
　　太子逢迎，卻行為導，跪而蔽席．〔一〕田光坐定，左右無人，太子避席而請曰：「燕秦不兩<lb/>
立，願先生留意也．」田光曰：「臣聞騏驥盛壯之時，一日而馳千里；至其衰老，駑馬先之．<lb/>
今太子聞光盛壯之時，不知臣精已消亡矣．雖然，光不敢以圖國事，所善荊卿可使也．」〔二〕<lb/>
太子曰：「願因先生得結交於荊卿，可乎？」田光曰：「敬諾．」即起，趨出．太子送至門，戒<lb/>
曰：「丹所報，先生所言者，國之大事也，願先生勿泄也！」田光俛而笑曰：「諾．」〔三〕僂行見<lb/>
荊卿，曰：「光與子相善，燕國莫不知．今太子聞光壯盛之時，不知吾形已不逮也，幸而教之<lb/>
曰『燕秦不兩立，願先生留意也』．光竊不自外，言足下於太子也，願足下過太子於宮．」荊<lb/>
軻曰：「謹奉教．」田光曰：「吾聞之，長者為行，不使人疑之．今太子告光曰：『所言者，國之<lb/>
大事也，願先生勿泄』，是太子疑光也．夫為行而使人疑之，非節俠也．」欲自殺以激荊卿，<lb/>
曰：「願足下急過太子，言光已死，明不言也．」因遂自刎而死．<lb/>
〔一〕　集解徐廣曰：「蔽，一作『撥』，一作『拔』．」　索隱蔽音疋結反．蔽猶拂也．<lb/>
〔二〕　正義燕丹子云：「田光答曰：『竊觀太子客無可用者：夏扶血勇之人，怒而面赤；宋意脈勇之人，怒而面青；武<lb/>
　　　　陽骨勇之人，怒而面白．光所知荊軻，神勇之人，怒而色不變．』」<lb/>
〔三〕　正義挽音俯．<lb/>
<pb ed='ZHSJ' n='86-2531a' xml:id='KX2a0001_ZHSJ_86-2531a'/><lb/>
　　荊軻遂見太子，言田光已死，致光之言．太子再拜而跪，膝行流涕，有頃而后言曰：「丹<lb/>
所以誡田先生毋言者，欲以成大事之謀也．今田先生以死明不言，豈丹之心哉！」荊軻坐<lb/>
定，太子避席頓首曰：「田先生不知丹之不肖，使得至前，敢有所道，此天之所以哀燕而不棄<lb/>
其孤也．〔一〕今秦有貪利之心，而欲不可足也．非盡天下之地，臣海內之王者，其意不厭．<lb/>
今秦已虜韓王，盡納其地．又舉兵南伐楚，北臨趙；王翦將數十萬之衆距漳､鄴，而李信出<lb/>
太原､雲中．趙不能支秦，必入臣，入臣則禍至燕．燕小弱，數困於兵，今計舉國不足以當<lb/>
秦．諸侯服秦，莫敢合從．丹之私計愚，以為誠得天下之勇士使於秦，闚以重利；〔二〕秦王<lb/>
貪，〔三〕其勢必得所願矣．誠得劫秦王，使悉反諸侯侵地，若曹沫之與齊桓公，則大善矣；<lb/>
則不可，因而刺殺之．彼秦大將擅兵於外而內有亂，則君臣相疑，以其閒諸侯得合從，其破<lb/>
秦必矣．此丹之上願，而不知所委命，唯荊卿留意焉．」久之，荊軻曰：「此國之大事也，臣<lb/>
駑下，恐不足任使．」太子前頓首，固請毋讓，然後許諾．於是尊荊卿為上卿，舍上舍．太<lb/>
子日造門下，供太牢具，異物閒進，車騎美女恣荊軻所欲，以順適其意．〔四〕<lb/>
〔一〕　索隱案：無父稱孤．時燕王尚在，而丹稱孤者，或記者失辭，或諸侯嫡子時亦僭稱孤也．又劉向云「丹，燕王<lb/>
　　　　喜之太子」．<lb/>
〔二〕　索隱闚，示也．言以利誘之．<lb/>
<pb ed='ZHSJ' n='86-2532a' xml:id='KX2a0001_ZHSJ_86-2532a'/><lb/>
〔三〕　索隱絕句．<lb/>
〔四〕　索隱燕丹子曰「軻與太子遊東宮池，軻拾瓦投鼃，太子捧金丸進之．又共乘千里馬，軻曰『千里馬肝美』，即殺<lb/>
　　　　馬進肝．太子與樊將軍置酒於華陽臺，出美人能鼓琴，軻曰『好手也』，斷以玉盤盛之．軻曰『太子遇軻甚厚』」是<lb/>
　　　　也．<lb/>
　　久之，荊軻未有行意．秦將王翦破趙，虜趙王，盡收入其地，進兵北略地至燕南界．太<lb/>
子丹恐懼，乃請荊軻曰：「秦兵旦暮渡易水，則雖欲長侍足下，豈可得哉！」荊軻曰：「微太<lb/>
子言，臣願謁之．今行而毋信，則秦未可親也．夫樊將軍，秦王購之金千斤，邑萬家．誠得<lb/>
樊將軍首與燕督亢之地圖，〔一〕奉獻秦王，秦王必說見臣，臣乃得有以報．」太子曰：「樊將<lb/>
軍窮困來歸丹，丹不忍以己之私而傷長者之意，願足下更慮之！」<lb/>
〔一〕　集解徐廣曰：「方城縣有督亢亭．」駰案：劉向別錄曰「督亢，膏腴之地」．　索隱地理志廣陽國有薊縣．司<lb/>
　　　　馬彪郡國志曰「方城有督亢亭」．　正義督亢坡在幽州范陽縣東南十里．今固安縣南有督亢陌，幽州南界．<lb/>
　　荊軻知太子不忍，乃遂私見樊於期曰：「秦之遇將軍可謂深矣，父母宗族皆為戮沒．<lb/>
今聞購將軍首金千斤，邑萬家，將柰何？」於期仰天太息流涕曰：「於期每念之，常痛於骨<lb/>
髓，顧計不知所出耳！」荊軻曰：「今有一言可以解燕國之患，報將軍之仇者，何如？」於<lb/>
期乃前曰：「為之柰何？」荊軻曰：「願得將軍之首以獻秦王，秦王必喜而見臣，臣左手把其<lb/>
<pb ed='ZHSJ' n='86-2533a' xml:id='KX2a0001_ZHSJ_86-2533a'/><lb/>
袖，右手揕其匈，〔一〕然則將軍之仇報而燕見陵之愧除矣．將軍豈有意乎？」樊於期偏袒<lb/>
搤捥〔二〕而進曰：「此臣之日夜切齒腐心也，〔三〕乃今得聞教！」遂自剄．太子聞之，馳往，<lb/>
伏屍而哭，極哀．既已不可柰何，乃遂盛樊於期首函封之．<lb/>
〔一〕　集解徐廣曰：「揕音張鴆切．一作『抗』．」　索隱徐氏音丁鴆反．揕謂以劍刺其胸也．又云一作「抗」．抗音<lb/>
　　　　苦浪反，言抗拒也，其義非．<lb/>
〔二〕　集解徐廣曰：「一作『』．」　索隱搤音烏革反．捥音烏亂反．勇者奮厲，必先以左手扼右捥也．捥，古「腕」<lb/>
　　　　字．<lb/>
〔三〕　索隱切齒，齒相磨切也．爾雅曰：「治骨曰切」．腐音輔，亦爛也．猶今人事不可忍云「腐爛」然，皆奮怒之意也．<lb/>
　　於是太子豫求天下之利匕首，得趙人徐夫人匕首，〔一〕取之百金，使工以藥焠之，〔二〕以<lb/>
試人，血濡縷，人無不立死者．〔三〕乃裝為遣荊卿．燕國有勇士秦舞陽，年十三，殺人，人不<lb/>
敢忤視．〔四〕乃令秦舞陽為副．荊軻有所待，欲與俱；其人居遠未來，而為治行．頃之，未<lb/>
發，太子遲之，疑其改悔，乃復請曰：「日已盡矣，荊卿豈有意哉？丹請得先遣秦舞陽．」荊<lb/>
軻怒，叱太子曰：「何太子之遣？往而不返者，豎子也！且提一匕首入不測之彊秦，僕所以<lb/>
留者，待吾客與俱．今太子遲之，請辭決矣！」遂發．<lb/>
〔一〕　集解徐廣曰：「徐，一作『陳』．」　索隱徐，姓；夫人，名．謂男子也．<lb/>
<pb ed='ZHSJ' n='86-2534a' xml:id='KX2a0001_ZHSJ_86-2534a'/><lb/>
〔二〕　索隱焠，染也，音󺝞潰反．謂以毒藥染劍鍔也．<lb/>
〔三〕　集解言以匕首試人，人血出，足以沾濡絲縷，便立死也．<lb/>
〔四〕　索隱忤者，逆也，五故反．不敢逆視，言人畏之甚也．<lb/>
　　太子及賓客知其事者，皆白衣冠以送之．至易水之上，既祖，取道，〔一〕高漸離擊筑，荊<lb/>
軻和而歌，為變徵之聲，〔二〕士皆垂淚涕泣．又前而為歌曰：「風蕭蕭兮易水寒，壯士一去兮<lb/>
不復還！」復為羽聲忼慨，士皆瞋目，髮盡上指冠．於是荊軻就車而去，終已不顧．<lb/>
〔一〕　正義易州在幽州歸義縣界．<lb/>
〔二〕　正義徵，知雉反．<lb/>
　　遂至秦，持千金之資幣物，厚遺秦王寵臣中庶子蒙嘉．嘉為先言於秦王曰：「燕王誠振<lb/>
怖大王之威，不敢舉兵以逆軍吏，願舉國為內臣，比諸侯之列，給貢職如郡縣，而得奉守先<lb/>
王之宗廟．恐懼不敢自陳，謹斬樊於期之頭，及獻燕督亢之地圖，函封，燕王拜送于庭，使<lb/>
使以聞大王，唯大王命之．」秦王聞之，大喜，乃朝服，設九賓，〔一〕見燕使者咸陽宮．〔二〕荊<lb/>
軻奉樊於期頭函，而秦舞陽奉地圖柙，〔三〕以次進．至陛，秦舞陽色變振恐，羣臣怪之．荊<lb/>
軻顧笑舞陽，前謝曰：「北蕃蠻夷之鄙人，未嘗見天子，故振慴．願大王少假借之，使得畢使<lb/>
於前．」秦王謂軻曰：「取舞陽所持地圖．」軻既取圖奏之，秦王發圖，圖窮而匕首見．因<lb/>
<pb ed='ZHSJ' n='86-2535a' xml:id='KX2a0001_ZHSJ_86-2535a'/><lb/>
左手把秦王之袖，而右手持匕首揕之．未至身，秦王驚，自引而起，袖絕．拔劍，劍長，操其<lb/>
室．〔四〕時惶急，劍堅，故不可立拔．荊軻逐秦王，秦王環柱而走．羣臣皆愕，卒起不意，盡<lb/>
失其度．而秦法，羣臣侍殿上者不得持尺寸之兵；諸郎中〔五〕執兵皆陳殿下，非有詔召不<lb/>
得上．方急時，不及召下兵，以故荊軻乃逐秦王．而卒惶急，無以擊軻，而以手共搏之．是時<lb/>
侍醫夏無且〔六〕以其所奉藥囊提荊軻也．〔七〕秦王方環柱走，卒惶急，不知所為，左右乃曰：<lb/>
「王負劍！」〔八〕負劍，遂拔以擊荊軻，斷其左股．荊軻廢，乃引其匕首以擿秦王，〔九〕不中，<lb/>
中桐柱．〔一０〕秦王復擊軻，軻被八創．軻自知事不就，倚柱而笑，箕踞以罵曰：「事所以不成<lb/>
者，以欲生劫之，必得約契以報太子也．」〔一一〕於是左右既前殺軻，秦王不怡者良久．已而論<lb/>
功，賞羣臣及當坐者各有差，而賜夏無且黃金二百溢，曰：「無且愛我，乃以藥囊提荊軻也．」<lb/>
〔一〕　正義劉云：「設文物大備，即謂九賓，不得以周禮九賓義為釋．」<lb/>
〔二〕　正義三輔黃圖云：「秦始兼天下，都咸陽，因北陵營宮殿，則紫宮象帝宮，渭水貫都以象天漢，橫橋南度以法牽<lb/>
　　　　牛也．」<lb/>
〔三〕　索隱戶甲反．柙亦函也．<lb/>
〔四〕　索隱室謂鞘也．　正義燕丹子云：「左手揕其胸．秦王曰：『今日之事，從子計耳．乞聽瑟而死．』召姬人鼓<lb/>
　　　　琴，琴聲曰『羅縠單衣，可裂而絕；八尺屏風，可超而越；鹿盧之劍，可負而拔』．王於是奮袖超屏風走之．」<lb/>
<pb ed='ZHSJ' n='86-2536a' xml:id='KX2a0001_ZHSJ_86-2536a'/><lb/>
〔五〕　索隱若今宿衞之官．<lb/>
〔六〕　索隱且音即餘反．<lb/>
〔七〕　正義提，姪帝反．<lb/>
〔八〕　索隱王劭曰：「古者帶劍上長，拔之不出室，欲王推之於背，令前短易拔，故云『王負劍』．」又燕丹子稱琴聲曰<lb/>
　　　　「鹿盧之劍，可負而拔」是也．<lb/>
〔九〕　索隱擿與「擲」同，古字耳，音持益反．<lb/>
〔一０〕正義燕丹子云：「荊軻拔匕首擲秦王，決耳入銅柱，火出．」<lb/>
〔一一〕集解漢鹽鐵論曰：「荊軻懷數年之謀而事不就者，尺八匕首不足恃也．秦王操於不意，列斷賁､育者，介七尺之<lb/>
　　　　利也．」<lb/>
　　於是秦王大怒，益發兵詣趙，詔王翦軍以伐燕．十月而拔薊城．燕王喜､太子丹等盡<lb/>
率其精兵東保於遼東．秦將李信追擊燕王急，代王嘉乃遺燕王喜書曰：「秦所以尤追燕急<lb/>
者，以太子丹故也．今王誠殺丹獻之秦王，秦王必解，而社稷幸得血食．」其後李信追丹，<lb/>
丹匿衍水中，〔一〕燕王乃使使斬太子丹，欲獻之秦．秦復進兵攻之．後五年，秦卒滅燕，虜<lb/>
燕王喜．<lb/>
〔一〕　索隱水名，在遼東．<lb/>
　　其明年，秦并天下，立號為皇帝．於是秦逐太子丹､荊軻之客，皆亡．高漸離變名姓為<lb/>
<pb ed='ZHSJ' n='86-2537a' xml:id='KX2a0001_ZHSJ_86-2537a'/><lb/>
人庸保，〔一〕匿作於宋子．〔二〕久之，作苦，聞其家堂上客擊筑，傍偟不能去．每出言曰：「彼<lb/>
有善有不善．」從者〔三〕以告其主，曰：「彼庸乃知音，竊言是非．」家丈人召使前擊筑，〔四〕<lb/>
一坐稱善，賜酒．而高漸離念久隱畏約無窮時，〔五〕乃退，出其裝匣中筑與其善衣，更容貌<lb/>
而前．舉坐客皆驚，下與抗禮，以為上客．使擊筑而歌，客無不流涕而去者．宋子傳客<lb/>
之，〔六〕聞於秦始皇．秦始皇召見，人有識者，乃曰：「高漸離也．」秦皇帝惜其善擊筑，重赦<lb/>
之，乃矐其目．〔七〕使擊筑，未嘗不稱善．稍益近之，高漸離乃以鉛置筑中，〔八〕復進得近，舉<lb/>
筑朴〔九〕秦皇帝，不中．於是遂誅高漸離，終身不復近諸侯之人．<lb/>
〔一〕　索隱欒布傳曰「賣庸於齊，為酒家人」，漢書作「酒家保」．案：謂庸作於酒家，言可保信，故云「庸保」．鶡冠子<lb/>
　　　　曰「伊尹保酒」．<lb/>
〔二〕　集解徐廣曰：「縣名也，今屬鉅鹿．」　索隱徐注云「縣名，屬鉅鹿」者，據地理志而知也．　正義宋子故城<lb/>
　　　　在趙州平棘縣北三十里．<lb/>
〔三〕　索隱謂主人家之左右也．<lb/>
〔四〕　索隱劉氏云：「謂主人翁也．」又韋昭云：「古者名男子為丈夫，尊婦嫗為丈人．故漢書宣元六王傳所云丈人，<lb/>
　　　　謂淮陽憲王外王母，即張博母也．故古詩曰『三日斷五疋，丈人故言遲』是也．」<lb/>
〔五〕　索隱約謂貧賤儉約．既為庸保，常畏人，故云「畏約」．所以論語云「不可以久處約」．<lb/>
〔六〕　集解徐廣曰：「互以為客．」<lb/>
<pb ed='ZHSJ' n='86-2538a' xml:id='KX2a0001_ZHSJ_86-2538a'/><lb/>
〔七〕　集解矐音海各反．　索隱海各反，一音角．說者云以馬屎燻令失明．<lb/>
〔八〕　索隱案：劉氏云「鉛為挺著筑中，令重，以擊人」．<lb/>
〔九〕　索隱普十反．朴，擊也．<lb/>
　　魯句踐已聞荊軻之刺秦王，私曰：「嗟乎，惜哉其不講於刺劍之術也！〔一〕甚矣吾不知<lb/>
人也！曩者吾叱之，彼乃以我為非人也！」<lb/>
〔一〕　索隱案：不講謂不論習之．<lb/>
　　太史公曰：世言荊軻，其稱太子丹之命，「天雨粟，馬生角」也，〔一〕太過．又言荊軻傷秦<lb/>
王，皆非也．始公孫季功､董生與夏無且游，具知其事，為余道之如是．自曹沫至荊軻五<lb/>
人，此其義或成或不成，然其立意較然，〔二〕不欺其志，名垂後世，豈妄也哉！<lb/>
〔一〕　索隱燕丹子曰：「丹求歸，秦王曰『烏頭白，馬生角，乃許耳』．丹乃仰天歎，烏頭即白，馬亦生角．」風俗通及論<lb/>
　　　　衡皆有此說，仍云「門木烏生肉足」．<lb/>
〔二〕　索隱較，明也．<lb/>
【索隱述贊】曹沫盟柯，返魯侵地．專諸進炙，定吳篡位．彰弟哭市，報主塗廁．刎頸申冤，操袖行事．<lb/>
暴秦奪魄，懦夫增氣．<lb/>
</p></div>
