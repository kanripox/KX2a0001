<div xmlns='http://www.tei-c.org/ns/1.0'  xml:id='KX2a0001_hist_081'>
<div><head>史記卷八十一<lb/></head>
<p xml:id='SHIJI_ZHSJ_081-2439a-2'>廉頗藺相如列傳第二十一<lb/></p>
<p xml:id='SHIJI_ZHSJ_081-2439a-3'>廉頗者，趙之良將也．趙惠文王十六年，廉頗為趙將伐齊，大破之，取陽晉，<ref type="note" target="#KX2a0001_hist_081-note1" n="〔一〕"/>拜為上<lb/>卿，以勇氣聞於諸侯．藺相如者，趙人也，為趙宦者令繆賢舍人．<lb/></p>
<p xml:id='SHIJI_ZHSJ_081-2439a-4'>趙惠文王時，得楚和氏璧．秦昭王聞之，使人遺趙王書，願以十五城請易璧．趙王與<lb/>大將軍廉頗諸大臣謀：欲予秦，秦城恐不可得，徒見欺；欲勿予，即患秦兵之來．計未定，<lb/>求人可使報秦者，未得．宦者令繆賢曰：「臣舍人藺相如可使．」王問：「何以知之？」對曰：<lb/>「臣嘗有罪，竊計欲亡走燕，臣舍人相如止臣，曰：『君何以知燕王？』臣語曰：『臣嘗從大王<lb/>與燕王會境上，燕王私握臣手，曰「願結友」．以此知之，故欲往．』相如謂臣曰：『夫趙彊<lb/>而燕弱，而君幸於趙王，故燕王欲結於君．今君乃亡趙走燕，燕畏趙，其勢必不敢留君，而<lb/>束君歸趙矣．君不如肉袒伏斧質請罪，則幸得脫矣．』臣從其計，大王亦幸赦臣．臣竊以<lb/>為其人勇士，有智謀，宜可使．」於是王召見，問藺相如曰：「秦王以十五城請易寡人之璧，<lb/>可予不？」相如曰：「秦彊而趙弱，不可不許．」王曰：「取吾璧，不予我城，柰何？」相如曰：<lb/>「秦以城求璧而趙不許，曲在趙．趙予璧而秦不予趙城，曲在秦．均之二策，寧許以負秦<lb/>曲．」王曰：「誰可使者？」相如曰：「王必無人，臣願奉璧往使．城入趙而璧留秦；城不<lb/>入，臣請完璧歸趙．」趙王於是遂遣相如奉璧西入秦．<lb/></p>
<p xml:id='SHIJI_ZHSJ_081-2440a-6'>秦王坐章臺見相如，相如奉璧奏秦王．秦王大喜，傳以示美人及左右，左右皆呼萬歲．<lb/>相如視秦王無意償趙城，乃前曰：「璧有瑕，請指示王．」王授璧，相如因持璧卻立，倚柱，怒<lb/>髮上衝冠，謂秦王曰：「大王欲得璧，使人發書至趙王，趙王悉召羣臣議，皆曰『秦貪，負其<lb/>彊，以空言求璧，償城恐不可得』．議不欲予秦璧．臣以為布衣之交尚不相欺，況大國乎！<lb/>且以一璧之故逆彊秦之驩，不可．於是趙王乃齋戒五日，使臣奉璧，拜送書於庭．何者？<lb/>嚴大國之威以修敬也．今臣至，大王見臣列觀，禮節甚倨；得璧，傳之美人，以戲弄臣．臣<lb/>觀大王無意償趙王城邑，故臣復取璧．大王必欲急臣，臣頭今與璧俱碎於柱矣！」相如持<lb/>其璧睨柱，欲以擊柱．秦王恐其破璧，乃辭謝固請，召有司案圖，指從此以往十五都予趙．<lb/>相如度秦王特以詐詳為予趙城，實不可得，乃謂秦王曰：「和氏璧，天下所共傳寶也，趙王<lb/>恐，不敢不獻．趙王送璧時，齋戒五日，今大王亦宜齋戒五日，設九賓於廷，<ref type="note" target="#KX2a0001_hist_081-note2" n="〔一〕"/>臣乃敢上<lb/>璧．」秦王度之，終不可彊奪，遂許齋五日，舍相如廣成傳．<ref type="note" target="#KX2a0001_hist_081-note3" n="〔二〕"/>相如度秦王雖齋，決負約不<lb/>償城，乃使其從者衣褐，懷其璧，從徑道亡，歸璧于趙．<lb/></p>
<p xml:id='SHIJI_ZHSJ_081-2441a-8'>秦王齋五日後，乃設九賓禮於廷，引趙使者藺相如．相如至，謂秦王曰：「秦自繆公以<lb/>來二十餘君，未嘗有堅明約束者也．臣誠恐見欺於王而負趙，故令人持璧歸，閒至趙矣．且<lb/>秦彊而趙弱，大王遣一介之使至趙，趙立奉璧來．今以秦之彊而先割十五都予趙，趙豈敢<lb/>留璧而得罪於大王乎？臣知欺大王之罪當誅，臣請就湯鑊，唯大王與羣臣孰計議之．」秦<lb/>王與羣臣相視而嘻．<ref type="note" target="#KX2a0001_hist_081-note4" n="〔一〕"/>左右或欲引相如去，秦王因曰：「今殺相如，終不能得璧也，而絕秦<lb/>趙之驩，不如因而厚遇之，使歸趙，趙王豈以一璧之故欺秦邪！」卒廷見相如，畢禮而歸之．<lb/></p>
<p xml:id='SHIJI_ZHSJ_081-2441a-9'>相如既歸，趙王以為賢大夫使不辱於諸侯，拜相如為上大夫．秦亦不以城予趙，趙亦<lb/>終不予秦璧．<lb/><lb/></p>
<p xml:id='SHIJI_ZHSJ_081-2442a-11'>其後秦伐趙，拔石城．<ref type="note" target="#KX2a0001_hist_081-note5" n="〔一〕"/>明年，復攻趙，殺二萬人．<lb/></p>
<p xml:id='SHIJI_ZHSJ_081-2442a-12'>秦王使使者告趙王，欲與王為好會於西河外澠池．<ref type="note" target="#KX2a0001_hist_081-note6" n="〔一〕"/>趙王畏秦，欲毋行．廉頗、藺相<lb/>如計曰：「王不行，示趙弱且怯也．」趙王遂行，相如從．廉頗送至境，與王訣曰：「王行，度<lb/>道里會遇之禮畢，還，不過三十日．三十日不還，則請立太子為王．以絕秦望．」王許之，遂<lb/>與秦王會澠池．<ref type="note" target="#KX2a0001_hist_081-note7" n="〔二〕"/>秦王飲酒酣，曰：「寡人竊聞趙王好音，請奏瑟．」趙王鼓瑟．秦御史前<lb/>書曰「某年月日，秦王與趙王會飲，令趙王鼓瑟」．藺相如前曰：「趙王竊聞秦王善為秦聲，<lb/>請奏盆秦王，以相娛樂．」<ref type="note" target="#KX2a0001_hist_081-note8" n="〔三〕"/>秦王怒，不許．於是相如前進，因跪請秦王．秦王不肯<lb/>擊．相如曰：「五步之內，相如請得以頸血濺大王矣！」<ref type="note" target="#KX2a0001_hist_081-note9" n="〔四〕"/>左右欲刃相如，相如張目叱<lb/>之，左右皆靡．於是秦王不懌，為一擊．相如顧召趙御史書曰「某年月日，秦王為趙王擊<lb/>」．秦之羣臣曰：「請以趙十五城為秦王壽」．藺相如亦曰：「請以秦之咸陽為趙王壽．」<lb/>秦王竟酒，終不能加勝於趙．趙亦盛設兵以待秦，秦不敢動．<lb/></p>
<p xml:id='SHIJI_ZHSJ_081-2443a-14'>既罷歸國，以相如功大，拜為上卿，位在廉頗之右．<ref type="note" target="#KX2a0001_hist_081-note10" n="〔一〕"/>廉頗曰：「我為趙將，有攻城野戰<lb/>之大功，而藺相如徒以口舌為勞，而位居我上，且相如素賤人，吾羞，不忍為之下．」宣言<lb/>曰：「我見相如，必辱之．」相如聞，不肯與會．相如每朝時，常稱病，不欲與廉頗爭列．已<lb/>而相如出，望見廉頗，相如引車避匿．於是舍人相與諫曰：「臣所以去親戚而事君者，徒慕<lb/>君之高義也．今君與廉頗同列，廉君宣惡言而君畏匿之，恐懼殊甚，且庸人尚羞之，況於將<lb/>相乎！臣等不肖，請辭去．」藺相如固止之，曰：「公之視廉將軍孰與秦王？」曰：「不若<lb/>也．」相如曰：「夫以秦王之威，而相如廷叱之，辱其羣臣，相如雖駑，獨畏廉將軍哉？顧吾<lb/>念之，彊秦之所以不敢加兵於趙者，徒以吾兩人在也．今兩虎共鬬，其勢不俱生．吾所以<lb/>為此者，以先國家之急而後私讎也．」廉頗聞之，肉袒負荊，<ref type="note" target="#KX2a0001_hist_081-note11" n="〔二〕"/>因賓客至藺相如門謝罪．<lb/>曰：「鄙賤之人，不知將軍寬之至此也．」卒相與驩，為刎頸之交．<ref type="note" target="#KX2a0001_hist_081-note12" n="〔三〕"/><lb/></p>
<p xml:id='SHIJI_ZHSJ_081-2444a-16'>是歲，廉頗東攻齊，破其一軍．居二年，廉頗復伐齊幾，拔之．<ref type="note" target="#KX2a0001_hist_081-note13" n="〔一〕"/>後三年，廉頗攻魏之<lb/>防陵、<ref type="note" target="#KX2a0001_hist_081-note14" n="〔二〕"/>安陽，拔之．後四年，藺相如將而攻齊，至平邑而罷．<ref type="note" target="#KX2a0001_hist_081-note15" n="〔三〕"/>其明年，趙奢破秦軍閼與<lb/>下．<lb/></p>
<p xml:id='SHIJI_ZHSJ_081-2444a-17'>趙奢者，趙之田部吏也．收租稅而平原君家不肯出租，奢以法治之，殺平原君用事者<lb/>九人．平原君怒，將殺奢．奢因說曰：「君於趙為貴公子，今縱君家而不奉公則法削，法削<lb/>則國弱，國弱則諸侯加兵，諸侯加兵是無趙也，君安得有此富乎？以君之貴，奉公如法則上<lb/>下平，上下平則國彊，國彊則趙固，而君為貴戚，豈輕於天下邪？」平原君以為賢，言之於<lb/>王．王用之治國賦，國賦大平，民富而府庫實．<lb/></p>
<p xml:id='SHIJI_ZHSJ_081-2445a-19'>秦伐韓，軍於閼與．王召廉頗而問曰：「可救不？」對曰：「道遠險狹，難救．」又召樂<lb/>乘而問焉，樂乘對如廉頗言．又召問趙奢，奢對曰：「其道遠險狹，譬之猶兩鼠鬬於穴中，將<lb/>勇者勝．」王乃令趙奢將，救之．<lb/></p>
<p xml:id='SHIJI_ZHSJ_081-2445a-20'>兵去邯鄲三十里，而令軍中曰：「有以軍事諫者死．」秦軍軍武安西，<ref type="note" target="#KX2a0001_hist_081-note16" n="〔一〕"/>秦軍鼓譟勒<lb/>兵，武安屋瓦盡振．軍中候有一人言急救武安，趙奢立斬之．堅壁，留二十八日不行，復益<lb/>增壘．秦閒來入，趙奢善食而遣之．閒以報秦將，秦將大喜曰：「夫去國三十里<ref type="note" target="#KX2a0001_hist_081-note17" n="〔二〕"/>而軍不<lb/>行，乃增壘，閼與非趙地也．」趙奢既已遣秦閒，卷甲而趨之，二日一夜至，今善射者去閼<lb/>與五十里而軍．軍壘成，秦人聞之，悉甲而至．軍士許歷請以軍事諫，趙奢曰：「內之．」許<lb/>歷曰：「秦人不意趙師至此，其來氣盛，將軍必厚集其陣以待之．不然，必敗．」趙奢曰：「請<lb/>受令．」許歷曰：「請就鈇質之誅．」趙奢曰：「胥後令<ref type="note" target="#KX2a0001_hist_081-note18" n="〔三〕"/>邯鄲．」許歷復請諫，<ref type="note" target="#KX2a0001_hist_081-note19" n="〔四〕"/>曰：「先據<lb/>北山上者勝，<ref type="note" target="#KX2a0001_hist_081-note20" n="〔五〕"/>後至者敗．」趙奢許諾，即發萬人趨之．秦兵後至，爭山不得上，趙奢縱兵<lb/>擊之，大破秦軍．秦軍解而走，遂解閼與之圍而歸．<lb/></p>
<p xml:id='SHIJI_ZHSJ_081-2446a-22'>趙惠文王賜奢號為馬服君，以許歷為國尉．趙奢於是與廉頗、藺相如同位．<lb/></p>
<p xml:id='SHIJI_ZHSJ_081-2446a-23'>後四年，趙惠文王卒，子孝成王立．七年，秦與趙兵相距長平，時趙奢已死，<ref type="note" target="#KX2a0001_hist_081-note21" n="〔一〕"/>而藺相<lb/>如病篤，趙使廉頗將攻秦，秦數敗趙軍，趙軍固壁不戰．秦數挑戰，廉頗不肯．趙王信秦之<lb/>閒．秦之閒言曰：「秦之所惡，獨畏馬服君趙奢之子趙括為將耳．」趙王因以括為將，代廉<lb/>頗．藺相如曰：「王以名使括，若膠柱而鼓瑟耳．括徒能讀其父書傳，不知合變也．」趙王<lb/>不聽，遂將之．<lb/></p>
<p xml:id='SHIJI_ZHSJ_081-2447a-25'>趙括自少時學兵法，言兵事，以天下莫能當．嘗與其父奢言兵事，奢不能難，然不謂<lb/>善．括母問奢其故，奢曰：「兵，死地也，而括易言之．使趙不將括即已，若必將之，破趙軍<lb/>者必括也．」及括將行，其母上書言於王曰：「括不可使將．」王曰：「何以？」對曰：「始妾事<lb/>其父，時為將，身所奉飯飲而進食者以十數，<ref type="note" target="#KX2a0001_hist_081-note22" n="〔一〕"/>所友者以百數，大王及宗室所賞賜者盡以<lb/>予軍吏士大夫，受命之日，不問家事．今括一旦為將，東向而朝，軍吏無敢仰視之者，王所<lb/>賜金帛，歸藏於家，而日視便利田宅可買者買之．王以為何如其父？父子異心，願王勿<lb/>遣．」王曰：「母置之，吾已決矣．」括母因曰：「王終遣之，即有如不稱，妾得無隨坐乎？」王<lb/>許諾．<lb/></p>
<p xml:id='SHIJI_ZHSJ_081-2447a-26'>趙括既代廉頗，悉更約束，易置軍吏．秦將白起聞之，縱奇兵，詳敗走，而絕其糧道，分<lb/>斷其軍為二，士卒離心．四十餘日，軍餓，趙括出銳卒自博戰，秦軍射殺趙括．括軍敗，數<lb/>十萬之衆遂降秦，秦悉阬之．趙前後所亡凡四十五萬．明年，秦兵遂圍邯鄲，歲餘，幾不得<lb/>脫．賴楚、魏諸侯來救，迺得解邯鄲之圍．趙王亦以括母先言，竟不誅也．<lb/></p>
<p xml:id='SHIJI_ZHSJ_081-2447a-27'>自邯鄲圍解五年，而燕用栗腹之謀，曰「趙壯者盡於長平，其孤未壯」，舉兵擊趙．趙使<lb/>廉頗將，擊，大破燕軍於鄗，殺栗腹，遂圍燕．燕割五城請和，乃聽之．趙以尉文<ref type="note" target="#KX2a0001_hist_081-note23" n="〔一〕"/>封廉頗<lb/>為信平君，<ref type="note" target="#KX2a0001_hist_081-note24" n="〔二〕"/>為假相國．<lb/></p>
<p xml:id='SHIJI_ZHSJ_081-2448a-29'>廉頗之免長平歸也，失勢之時，故客盡去．及復用為將，客又復至．廉頗曰：「客退<lb/>矣！」客曰：「吁！君何見之晚也？夫天下以市道交，君有勢，我則從君，君無勢則去，此固<lb/>其理也，有何怨乎？」居六年，趙使廉頗伐魏之繁陽，<ref type="note" target="#KX2a0001_hist_081-note25" n="〔一〕"/>拔之．<lb/></p>
<p xml:id='SHIJI_ZHSJ_081-2448a-30'>趙孝成王卒，子悼襄王立，使樂乘代廉頗．廉頗怒，攻樂乘，樂乘走．廉頗遂奔魏之大<lb/>梁．其明年，趙乃以李牧為將而攻燕，拔武遂、方城．<ref type="note" target="#KX2a0001_hist_081-note26" n="〔一〕"/><lb/></p>
<p xml:id='SHIJI_ZHSJ_081-2448a-31'>廉頗居梁久之，魏不能信用．趙以數困於秦兵，趙王思復得廉頗，廉頗亦思復用於趙．<lb/>趙王使使者視廉頗尚可用否．廉頗之仇郭開多與使者金，令毀之．趙使者既見廉頗，廉頗<lb/>為之一飯斗米，肉十斤，被甲上馬，以示尚可用．趙使還報王曰：「廉將軍雖老，尚善飯，然<lb/>與臣坐，頃之三遺矢矣．」<ref type="note" target="#KX2a0001_hist_081-note27" n="〔一〕"/>趙王以為老，遂不召．<lb/></p>
<p xml:id='SHIJI_ZHSJ_081-2449a-33'>楚聞廉頗在魏，陰使人迎之．廉頗一為楚將，無功，曰：「我思用趙人．」廉頗卒死于壽<lb/>春．<ref type="note" target="#KX2a0001_hist_081-note28" n="〔一〕"/><lb/></p>
<p xml:id='SHIJI_ZHSJ_081-2449a-34'>李牧者，趙之北邊良將也．常居代鴈門，備匈奴．<ref type="note" target="#KX2a0001_hist_081-note29" n="〔一〕"/>以便宜置吏，市租皆輸入莫府，<ref type="note" target="#KX2a0001_hist_081-note30" n="〔二〕"/><lb/>為士卒費．日擊數牛饗士，習射騎，謹烽火，多閒諜，<ref type="note" target="#KX2a0001_hist_081-note31" n="〔三〕"/>厚遇戰士．為約曰：「匈奴即入盜，<lb/>急入收保，有敢捕虜者斬．」匈奴每入，烽火謹，輒入收保，不敢戰．如是數歲，亦不亡失．<lb/>然匈奴以李牧為怯，雖趙邊兵亦以為吾將怯．趙王讓李牧，李牧如故．趙王怒，召之，使他<lb/>人代將．<lb/></p>
<p xml:id='SHIJI_ZHSJ_081-2450a-36'>歲餘，匈奴每來，出戰．出戰，數不利，失亡多，邊不得田畜．<ref type="note" target="#KX2a0001_hist_081-note32" n="〔一〕"/>復請李牧．牧杜門不<lb/>出，固稱疾．趙王乃復彊起使將兵．牧曰：「王必用臣，臣如前，乃敢奉令．」王許之．<lb/></p>
<p xml:id='SHIJI_ZHSJ_081-2450a-37'>李牧至，如故約．匈奴數歲無所得．終以為怯．邊士日得賞賜而不用，皆願一戰．於<lb/>是乃具選車得千三百乘，選騎得萬三千匹，百金之士五萬人，<ref type="note" target="#KX2a0001_hist_081-note33" n="〔一〕"/>彀者十萬人，<ref type="note" target="#KX2a0001_hist_081-note34" n="〔二〕"/>悉勒習<lb/>戰．大縱畜牧，人民滿野．匈奴小入，詳北不勝，以數千人委之．<ref type="note" target="#KX2a0001_hist_081-note35" n="〔三〕"/>單于聞之，大率衆來<lb/>入．李牧多為奇陳，張左右翼擊之，大破殺匈奴十餘萬騎．滅襜襤，<ref type="note" target="#KX2a0001_hist_081-note36" n="〔四〕"/>破東胡，降林胡，單<lb/>于奔走．其後十餘歲，匈奴不敢近趙邊城．<lb/></p>
<p xml:id='SHIJI_ZHSJ_081-2450a-38'>趙悼襄王元年，廉頗既亡入魏，趙使李牧攻燕，拔武遂、方城．居二年，龐煖破燕軍，<ref type="note" target="#KX2a0001_hist_081-note37" n="〔一〕"/><lb/>殺劇辛．<ref type="note" target="#KX2a0001_hist_081-note38" n="〔二〕"/>後七年，秦破殺趙將扈輒<ref type="note" target="#KX2a0001_hist_081-note39" n="〔三〕"/>於武遂，<ref type="note" target="#KX2a0001_hist_081-note40" n="〔四〕"/>斬首十萬．趙乃以李牧為大將軍，擊<lb/>秦軍於宜安，<ref type="note" target="#KX2a0001_hist_081-note41" n="〔五〕"/>大破秦軍，走秦將桓齮．<ref type="note" target="#KX2a0001_hist_081-note42" n="〔六〕"/>封李牧為武安君．居三年，秦攻番吾，<ref type="note" target="#KX2a0001_hist_081-note43" n="〔七〕"/>李牧<lb/>擊破秦軍，南距韓、魏．<lb/></p>
<p xml:id='SHIJI_ZHSJ_081-2451a-40'>趙王遷七年，秦使王翦攻趙，趙使李牧、司馬尚禦之．秦多與趙王寵臣郭開金，為反<lb/>閒，言李牧、司馬尚欲反．趙王乃使趙蔥及齊將顏聚代李牧．李牧不受命，趙使人微捕得<lb/>李牧，斬之．廢司馬尚．後三月，王翦因急擊趙，大破殺趙蔥，虜趙王遷及其將顏聚，遂滅<lb/>趙．<lb/></p>
<p xml:id='SHIJI_ZHSJ_081-2451a-41'>太史公曰：知死必勇，非死者難也，處死者難．方藺相如引璧睨柱，及叱秦王左右，勢<lb/>不過誅，然士或怯懦<ref type="note" target="#KX2a0001_hist_081-note44" n="〔一〕"/>而不敢發．相如一奮其氣，威信敵國，<ref type="note" target="#KX2a0001_hist_081-note45" n="〔二〕"/>退而讓頗，名重太山，其<lb/>處智勇，可謂兼之矣！<lb/><ref type="note" target="#KX2a0001_hist_081-note46" n="贊"/></p>
</div>
<div type="notes">
<note xml:id="KX2a0001_hist_081-note0"></note>
<note xml:id="KX2a0001_hist_081-note1">〔一〕索隱按：陽晉，衞地，後屬齊，今趙取之．司馬彪郡國志曰今衞國陽晉城是也．有本作「晉陽」，非也．晉陽在<lb/>太原，雖亦趙地，非齊所取．正義故城在今曹州乘氏縣西北四十七里也．<lb/></note>
<note xml:id="KX2a0001_hist_081-note2">〔一〕集解韋昭曰：「九賓則周禮九儀．」索隱周禮大行人別九賓，謂九服之賓客也．列士傳云設九牢也．<lb/>正義劉伯莊云：「九賓者，周王備之禮，天子臨軒，九服同會．秦､趙何得九賓？但亦陳設車輅文物耳．」<lb/></note>
<note xml:id="KX2a0001_hist_081-note3">〔二〕索隱廣成是傳舍之名．傳音張戀反．<lb/></note>
<note xml:id="KX2a0001_hist_081-note4">〔一〕索隱音希．乃驚而怒之辭也．<lb/></note>
<note xml:id="KX2a0001_hist_081-note5">〔一〕集解徐廣曰：「惠文王十八年．」索隱劉氏云蓋謂石邑．正義故石城在相州林慮縣南九十里也．<lb/></note>
<note xml:id="KX2a0001_hist_081-note6">〔一〕索隱在西河之南，故云「外」．案：表在趙惠文王二十年也．<lb/></note>
<note xml:id="KX2a0001_hist_081-note7">〔二〕集解徐廣曰：「二十年．」<lb/></note>
<note xml:id="KX2a0001_hist_081-note8">〔三〕集解風俗通義曰：「缶者，瓦器，所以盛酒漿，秦人鼓之以節歌也．」索隱音缶．正義音缾．<lb/></note>
<note xml:id="KX2a0001_hist_081-note9">〔四〕正義濺音贊．<lb/></note>
<note xml:id="KX2a0001_hist_081-note10">〔一〕索隱王劭按：董勛答禮曰「職高者名錄在上，於人為右；職卑者名錄在下，於人為左，是以謂下遷為左」．<lb/>正義秦漢以前用右為上．<lb/></note>
<note xml:id="KX2a0001_hist_081-note11">〔二〕索隱肉袒者，謂袒衣而露肉也．負荊者，荊，楚也，可以為鞭．<lb/></note>
<note xml:id="KX2a0001_hist_081-note12">〔三〕索隱崔浩云：「言要齊生死而刎頸無悔也．」<lb/></note>
<note xml:id="KX2a0001_hist_081-note13">〔一〕集解徐廣曰：「幾，邑名也．」案：趙世家惠文王二十三年，頗將攻魏之幾邑，取之，而齊世家及年表無「伐齊<lb/>幾，拔之」事，疑幾是邑名，而或屬齊或屬魏耳，田單在齊，不得至於拔也．索隱世家云惠文王二十三年，頗<lb/>將攻魏之幾邑，取之，與此列傳合．戰國策云秦敗閼與及攻魏幾．幾亦屬魏．而裴駰引齊世家及年表無「伐齊<lb/>拔幾」之事，疑其幾是故邑，或屬齊、魏故耳．正義幾音祈．在相潞之閒．<lb/></note>
<note xml:id="KX2a0001_hist_081-note14">〔二〕集解徐廣曰：「一作『房子』．」索隱案：防陵在楚之西，屬漢中郡．魏有房子，蓋「陵」字誤也．正義城<lb/>在相州安陽縣南二十里，因防水為名．<lb/></note>
<note xml:id="KX2a0001_hist_081-note15">〔三〕正義故城在魏州昌樂縣東北三十里．<lb/></note>
<note xml:id="KX2a0001_hist_081-note16">〔一〕集解徐廣曰：「屬魏郡，在邯鄲西．」<lb/></note>
<note xml:id="KX2a0001_hist_081-note17">〔二〕正義國謂邯鄲，趙之都也．<lb/></note>
<note xml:id="KX2a0001_hist_081-note18">〔三〕索隱案：「胥」「須」古人通用．今者「胥後令」，謂「胥」為「須」，須者，待也，待後令．謂許歷之言更不擬誅之，<lb/>故更待後令也．正義胥猶須也．軍去城都三十里而不行，未有計過險狹，恐人諫令急救武安，乃出此令．<lb/>今垂戰須得謀策，不用前令，故云「須後令」也．<lb/></note>
<note xml:id="KX2a0001_hist_081-note19">〔四〕索隱按：「邯鄲」二字當為「欲戰」，謂臨戰之時，許歷復諫也．王粲詩云「許歷為完士，一言猶敗秦」，是言趙奢<lb/>用其計，遂破秦軍也．江遂曰「漢令稱完而不髡曰耐，是完士未免從軍也」．<lb/></note>
<note xml:id="KX2a0001_hist_081-note20">〔五〕正義閼與山在洺州武安縣西南五十里，趙奢拒秦軍於閼與，即此山也．案：括地志云「言拒秦軍在此山」，<lb/>疑其太近洺州．既去邯鄲三十里而軍，又云趨之二日一夜，至閼與五十里而軍壘成，據今洺州去潞州三百里閒<lb/>而隔相州，恐潞州閼與聚城是所拒據處．<lb/></note>
<note xml:id="KX2a0001_hist_081-note21">〔一〕集解張華曰：「趙奢冢在邯鄲界西山上，謂之馬服山．」<lb/></note>
<note xml:id="KX2a0001_hist_081-note22">〔一〕正義奉音捧．<lb/></note>
<note xml:id="KX2a0001_hist_081-note23">〔一〕集解徐廣曰：「邑名也．」<lb/></note>
<note xml:id="KX2a0001_hist_081-note24">〔二〕索隱信平，號也．徐廣云：「尉文，邑名．」按：漢書表有「尉文節侯」，云在南郡．蓋尉，官也；文，名也．謂取<lb/>尉文所食之邑復以封頗，而後號為信平君．<lb/></note>
<note xml:id="KX2a0001_hist_081-note25">〔一〕集解徐廣曰：「屬魏郡．」正義在相州內黃縣東北也．<lb/></note>
<note xml:id="KX2a0001_hist_081-note26">〔一〕索隱按：地理志武遂屬河閒國，方城屬廣陽也．正義武遂，易州遂城也．方城，幽州固安縣南十里．<lb/></note>
<note xml:id="KX2a0001_hist_081-note27">〔一〕索隱謂數起便也．矢，一作「屎」．<lb/></note>
<note xml:id="KX2a0001_hist_081-note28">〔一〕正義廉頗墓在壽州壽春縣北四里．藺相如墓在邯鄲西南六里．<lb/></note>
<note xml:id="KX2a0001_hist_081-note29">〔一〕正義今鴈門縣代地，故云代鴈門也．<lb/></note>
<note xml:id="KX2a0001_hist_081-note30">〔二〕集解如淳曰：「將軍征行無常處，所在為治，故言『莫府』．莫，大也．」索隱按：注如淳解「莫，大也」云云．<lb/>又崔浩云「古者出征為將帥，軍還則罷，理無常處，以幕帟為府署，故曰『莫府』」．則「莫」當作「幕」，字之訛耳．<lb/></note>
<note xml:id="KX2a0001_hist_081-note31">〔三〕索隱上紀莧反，下音牒．<lb/></note>
<note xml:id="KX2a0001_hist_081-note32">〔一〕正義許六反．<lb/></note>
<note xml:id="KX2a0001_hist_081-note33">〔一〕集解管子曰：「能破敵擒將者賞百金．」<lb/></note>
<note xml:id="KX2a0001_hist_081-note34">〔二〕索隱彀音古反．彀謂能射也．<lb/></note>
<note xml:id="KX2a0001_hist_081-note35">〔三〕索隱委謂[⿱𠫓廾]之，恣其殺略也．<lb/></note>
<note xml:id="KX2a0001_hist_081-note36">〔四〕集解襜，都甘反．襤，路談反．徐廣曰：「一作『臨』．」駰又案：如淳曰「胡名也，在代北」．索隱上音都甘<lb/>反，下音路郯反．如淳云「胡名也」．<lb/></note>
<note xml:id="KX2a0001_hist_081-note37">〔一〕索隱按：煖即馮煖也．龐音皮江反．煖音況遠反，亦音喧．<lb/></note>
<note xml:id="KX2a0001_hist_081-note38">〔二〕索隱本趙人，仕燕者．<lb/></note>
<note xml:id="KX2a0001_hist_081-note39">〔三〕索隱扈，氏；輒，名．漢張耳時別有扈輒．<lb/></note>
<note xml:id="KX2a0001_hist_081-note40">〔四〕索隱按：劉氏云「武遂本韓地，在趙西，恐非地理志河閒武遂也」．<lb/></note>
<note xml:id="KX2a0001_hist_081-note41">〔五〕正義在桓州城縣西南二十里．<lb/></note>
<note xml:id="KX2a0001_hist_081-note42">〔六〕索隱音蟻．<lb/></note>
<note xml:id="KX2a0001_hist_081-note43">〔七〕索隱縣名．地理志在常山．音婆，又音盤．正義在相州房山縣東二十里也．<lb/></note>
<note xml:id="KX2a0001_hist_081-note44">〔一〕集解徐廣曰：「一作『掘懦』．」<lb/></note>
<note xml:id="KX2a0001_hist_081-note45">〔二〕索隱信音伸．<lb/></note>
<note xml:id="KX2a0001_hist_081-note46">【索隱述贊】清凜凜，壯氣熊熊．各竭誠義，遞為雌雄．和璧聘返，澠池好通．負荊知懼，屈節推工．<lb/>安邊定策，頗、牧之功．<lb/></note>
</div>
</div>