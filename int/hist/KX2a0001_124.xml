<div xmlns='http://www.tei-c.org/ns/1.0'><p xml:id='KX2a0001_hist_124'><pb ed='ZHSJ' n='124-3181a' xml:id='KX2a0001_ZHSJ_124-3181a'/><lb/>
史記卷一百二十四<lb/>
　　游俠列傳第六十四<lb/>
　　　　集解荀悅曰：「立氣齊，作威福，結私交，以立彊於世者，謂之游俠．」<lb/>
　　韓子曰：「儒以文亂法，〔一〕而俠以武犯禁．」二者皆譏，〔二〕而學士多稱於世云．至如<lb/>
以術取宰相卿大夫，輔翼其世主，功名俱著於春秋，〔三〕固無可言者．及若季次､原憲，閭巷<lb/>
人也，〔四〕讀書懷獨行君子〔五〕之德，義不苟合當世，當世亦笑之．故季次､原憲終身空室蓬<lb/>
戶，〔六〕褐衣疏食不厭．〔七〕死而已四百餘年，而弟子志之不倦．今游俠，其行雖不軌於正<lb/>
義，然其言必信，其行必果，已諾必誠，不愛其軀，赴士之困，〔八〕既已存亡死生矣，而不矜<lb/>
其能，羞伐其德，蓋亦有足多者焉．<lb/>
〔一〕　正義言文之蔽，小人以僿．謂細碎苛法亂政．<lb/>
〔二〕　正義譏，非言也．儒敝亂法，俠盛犯禁，二道皆非，而學士多稱於世者，故太史公引韓子，欲陳游俠之美．<lb/>
〔三〕　索隱功名俱著春秋．案：春秋謂國史也．以言人臣有功名則見記于其國之史，是俱著春秋者也．<lb/>
<pb ed='ZHSJ' n='124-3182a' xml:id='KX2a0001_ZHSJ_124-3182a'/><lb/>
〔四〕　集解徐廣曰：「仲尼弟子傳曰公皙哀字季次，未嘗仕，孔子稱之．」<lb/>
〔五〕　索隱行音下孟反．<lb/>
〔六〕　正義莊子云「原憲處居環堵之室，蓬戶不完．以桑為樞而甕牖，上漏下溼，獨坐而弦歌」也．<lb/>
〔七〕　索隱不饜．饜，飽也，於豔反．<lb/>
〔八〕　索隱上音厄．<lb/>
　　且緩急，人之所時有也．太史公曰：昔者虞舜窘於井廩，伊尹負於鼎俎，傅說匿於傅<lb/>
險，呂尚困於棘津，〔一〕夷吾桎梏，百里飯牛，仲尼畏匡，菜色陳､蔡．此皆學士所謂有道仁<lb/>
人也，猶然遭此菑，況以中材而涉亂世之末流乎？其遇害何可勝道哉！<lb/>
〔一〕　集解徐廣曰：「在廣川．」　正義尉繚子云太公望行年七十，賣食棘津云．古亦謂之石濟津，故南津．<lb/>
　　鄙人有言曰：「何知仁義，已饗其利〔一〕者為有德．」故伯夷醜周，餓死首陽山，而文武<lb/>
不以其故貶王；跖､蹻暴戾，其徒誦義無窮．由此觀之，「竊鉤者誅，〔二〕竊國者侯，侯之門<lb/>
仁義存」，〔三〕非虛言也．<lb/>
〔一〕　索隱已音以．饗音享，受也．言已受其利則為有德，何知必仁義也．<lb/>
〔二〕　索隱以言小竊則為盜而受誅也．<lb/>
〔三〕　索隱言人臣委質於侯王門，則須存于仁義．若游俠輕健，亦何必肯存仁義也．<lb/>
　　今拘學或抱咫尺之義，久孤於世，〔一〕豈若卑論儕俗，與世沈浮而取榮名哉！而布衣之<lb/>
<pb ed='ZHSJ' n='124-3183a' xml:id='KX2a0001_ZHSJ_124-3183a'/><lb/>
徒，設取予然諾，千里誦義，為死不顧世，此亦有所長，非苟而已也．故士窮窘而得委命，此<lb/>
豈非人之所謂賢豪閒者邪？誠使鄉曲之俠，予季次､原憲比權量力，效功於當世，不同日而<lb/>
論矣．要以功見言信，俠客之義又曷可少哉！<lb/>
〔一〕　索隱言拘學守義之士或抱咫尺纖微之事，遂久以當代，孤負我志，而不若卑論儕俗以取榮寵也．<lb/>
　　古布衣之俠，靡得而聞已．近世延陵､〔一〕孟嘗､春申､平原､信陵之徒，皆因王者親屬，<lb/>
藉於有土卿相之富厚，招天下賢者，顯名諸侯，不可謂不賢者矣．比如順風而呼，聲非加<lb/>
疾，其埶激也．至如閭巷之俠，脩行砥名，聲施〔二〕於天下，莫不稱賢，是為難耳．然儒､墨<lb/>
皆排擯不載．自秦以前，匹夫之俠，湮滅不見，余甚恨之．以余所聞，漢興有朱家､田仲､王<lb/>
公､劇孟､郭解之徒，雖時扞當世之文罔，〔三〕然其私義廉絜退讓，有足稱者．名不虛立，士<lb/>
不虛附．至如朋黨宗彊比周，設財役貧，豪暴侵淩孤弱，恣欲自快，游俠亦醜之．余悲世俗<lb/>
不察其意，而猥以朱家､郭解等令與暴豪之徒同類而共笑之也．<lb/>
〔一〕　集解徐廣曰：「代郡亦有延陵縣．」駰案：韓子云「趙襄子召延陵生，令車騎先至晉陽」．襄子時趙已并代，可<lb/>
　　　　有延陵之號，但未詳是此人非耳．<lb/>
〔二〕　索隱施音以豉反．<lb/>
〔三〕　索隱扞即捍也．違扞當代之法網，謂犯於法禁也．<lb/>
<pb ed='ZHSJ' n='124-3184a' xml:id='KX2a0001_ZHSJ_124-3184a'/><lb/>
<lb/>
　　魯朱家者，與高祖同時．魯人皆以儒教，而朱家用俠聞．所藏活豪士以百數，其餘庸<lb/>
人不可勝言．然終不伐其能，歆其德，諸所嘗施，唯恐見之．振人不贍，先從貧賤始．家無<lb/>
餘財，衣不完采，食不重味，乘不過軥牛．〔一〕專趨人之急，甚己之私．既陰脫季布將軍之<lb/>
，〔二〕及布尊貴，終身不見也．自關以東，莫不延頸願交焉．<lb/>
〔一〕　集解徐廣曰：「音雊．」駰案：漢書音義曰「小牛」．　索隱上音古豆反．案：大牛當軶，小為軥牛．<lb/>
〔二〕　索隱陰脫季將軍之厄．案：季布為漢所購求，朱家以布髡鉗為奴，載以廣柳車而出之，及尊貴而不見之，亦高<lb/>
　　　　介至義之士．然布竟不見報朱家之恩．<lb/>
　　楚田仲以俠聞，喜劍，父事朱家，自以為行弗及．田仲已死，而雒陽有劇孟．周人以商<lb/>
賈為資，而劇孟以任俠顯諸侯．吳楚反時，條侯為太尉，乘傳車將至河南，得劇孟，喜曰：<lb/>
「吳楚舉大事而不求孟，吾知其無能為已矣．」天下騷動，宰相得之若得一敵國云．劇孟行<lb/>
大類朱家，而好博，〔一〕多少年之戲．然劇孟母死，自遠方送喪蓋千乘．及劇孟死，家無餘<lb/>
十金之財．而符離人王孟亦以俠稱江淮之閒．<lb/>
〔一〕　索隱按：六博戲也．<lb/>
　　是時濟南瞯氏､〔一〕陳周庸〔二〕亦以豪聞，景帝聞之，使使盡誅此屬．其後代諸白､〔三〕<lb/>
<pb ed='ZHSJ' n='124-3185a' xml:id='KX2a0001_ZHSJ_124-3185a'/><lb/>
梁韓無辟､〔四〕陽翟薛兄､〔五〕陝韓孺〔六〕紛紛復出焉．<lb/>
〔一〕　索隱瞯音閒．案：為郅都所誅．<lb/>
〔二〕　索隱陳國人，姓周名庸．<lb/>
〔三〕　索隱代，代郡．人有白氏，豪俠非一，故言「諸」．<lb/>
〔四〕　索隱梁國人，韓姓，無辟名．辟音避．<lb/>
〔五〕　索隱音況．<lb/>
〔六〕　集解徐廣曰：「陝，疑當作『郟』字，潁川有郟縣．南越傳曰『郟壯士韓千秋』也．」　索隱陝當為「郟」．陝音如<lb/>
　　　　反，郟音紀洽反．漢書作「寒孺」．<lb/>
　　郭解，軹人也，〔一〕字翁伯，善相人者許負外孫也．解父以任俠，孝文時誅死．解為人<lb/>
短小精悍，不飲酒．少時陰賊，〔二〕慨不快意，身所殺甚衆．以軀借交報仇，藏命〔三〕作姦剽<lb/>
攻，（<note>不</note>）休（<note>及</note>）【乃】鑄錢掘冢，固不可勝數．適有天幸，窘急常得脫，若遇赦．及解年長，更折<lb/>
節為儉，以德報怨，厚施而薄望．然其自喜為俠〔四〕益甚．既已振人之命，不矜其功，其陰<lb/>
賊著於心，卒發於睚眦如故云．而少年慕其行，亦輒為報仇，不使知也．解姊子負解之<lb/>
勢，〔五〕與人飲，使之嚼．〔六〕非其任，彊必灌之．人怒，拔刀刺殺解姊子，亡去．解姊怒曰：<lb/>
「以翁伯之義，人殺吾子，賊不得．」[⿱𠫓廾]其尸於道，弗葬，欲以辱解．解使人微知賊處．賊窘<lb/>
<pb ed='ZHSJ' n='124-3186a' xml:id='KX2a0001_ZHSJ_124-3186a'/><lb/>
自歸，具以實告解．解曰：「公殺之固當，吾兒不直．」遂去其賊，〔七〕罪其姊子，乃收而葬<lb/>
之．諸公聞之，皆多解之義，益附焉．<lb/>
〔一〕　索隱漢書云河內軹人也．<lb/>
〔二〕　索隱以內心忍害．<lb/>
〔三〕　索隱案：謂亡命也．<lb/>
〔四〕　索隱蘇林云：「言性喜為俠也．」<lb/>
〔五〕　索隱負，恃也．<lb/>
〔六〕　集解徐廣曰；「音子妙反，盡酒也．」　索隱即妙反．謂酒盡．<lb/>
〔七〕　集解徐廣曰：「遣使去．」<lb/>
　　解出入，人皆避之．有一人獨箕倨視之，解遣人問其名姓．客欲殺之．解曰：「居邑屋<lb/>
至不見敬，是吾德不脩也，彼何罪！」乃陰屬尉史曰：「是人，吾所急也，〔一〕至踐更時脫之．」<lb/>
每至踐更，數過，吏弗求．〔二〕怪之，問其故，乃解使脫之．箕踞者乃肉袒謝罪．少年聞之，<lb/>
愈益慕解之行．<lb/>
〔一〕　索隱案：謂吾心中所急，言情切急之謂．漢書作「重」也．<lb/>
〔二〕　集解如淳曰：「更有三品，有卒更，有踐更，有過更．古有正卒無常人，皆當迭為之，一月一更，是為卒更也．貧<lb/>
　　　　者欲得顧更錢者，次直者出錢顧之，月二千，是為踐更也．律說卒更､踐更者，居縣中五月乃更也．後從尉律，卒<lb/>
<pb ed='ZHSJ' n='124-3187a' xml:id='KX2a0001_ZHSJ_124-3187a'/><lb/>
　　　　踐更一月休十一月也．」　索隱數音朔，謂頻免之也．又音色主反，數亦頻也．<lb/>
　　雒陽人有相仇者，邑中賢豪居閒者以十數，〔一〕終不聽．客乃見郭解．解夜見仇家，仇<lb/>
家曲聽解．〔二〕解乃謂仇家曰：「吾聞雒陽諸公在此閒，多不聽者．今子幸而聽解，解柰何乃<lb/>
從他縣奪人邑中賢大夫權乎！」乃夜去，不使人知，曰：「且無用，〔三〕（待我）待我去，令雒陽<lb/>
豪居其閒，乃聽之．」<lb/>
〔一〕　索隱色具反．<lb/>
〔二〕　索隱仇家曲聽．謂屈曲聽解也．<lb/>
〔三〕　索隱按：漢書作「無庸」．蘇林曰「且無使用吾言，待我去，令洛陽豪居其閒也」．<lb/>
　　解執恭敬，不敢乘車入其縣廷．之旁郡國，為人請求事，事可出，出之；不可者，各厭<lb/>
其意，然後乃敢嘗酒食．諸公以故嚴重之，爭為用．邑中少年及旁近縣賢豪，夜半過門常<lb/>
十餘車，請得解客舍養之．〔一〕<lb/>
〔一〕　索隱如淳云：「解多藏亡命者，故喜事年少與解同志者，知亡命者多歸解，故多將車來，欲為解迎亡者而藏之者<lb/>
　　　　也．」<lb/>
　　及徙豪富茂陵也，解家貧，不中訾，〔一〕吏恐，不敢不徙．衞將軍為言：「郭解家貧不中<lb/>
徙．」上曰：「布衣權至使將軍為言，此其家不貧．」解家遂徙．諸公送者出千餘萬．軹人<lb/>
<pb ed='ZHSJ' n='124-3188a' xml:id='KX2a0001_ZHSJ_124-3188a'/><lb/>
楊季主子為縣掾，舉徙解．解兄子斷楊掾頭．由此楊氏與郭氏為仇．<lb/>
〔一〕　索隱不中貲．案：貲不滿三百萬已上為不中．<lb/>
　　解入關，關中賢豪知與不知，聞其聲，爭交驩解．解為人短小，不飲酒，出未嘗有騎．<lb/>
已又殺楊季主．楊季主家上書，人又殺之闕下．上聞，乃下吏捕解．解亡，置其母家室夏<lb/>
陽，〔一〕身至臨晉．〔二〕臨晉籍少公素不知解，解冒，因求出關．籍少公已出解，解轉入太原，<lb/>
所過輒告主人家．吏逐之，跡至籍少公．少公自殺，口絕．久之，乃得解．窮治所犯，為解<lb/>
所殺，皆在赦前．軹有儒生侍使者坐，客譽郭解，生曰：「郭解專以姦犯公法，何謂賢！」解<lb/>
客聞，殺此生，斷其舌．吏以此責解，解實不知殺者．殺者亦竟絕，莫知為誰．吏奏解無<lb/>
罪．御史大夫公孫弘議曰：「解布衣為任俠行權，以睚眦殺人，解雖弗知，此罪甚於解殺之．<lb/>
當大逆無道．」遂族郭解翁伯．<lb/>
〔一〕　集解徐廣曰：「屬馮翊．」　正義故城在同州韓城縣南二十里，漢夏陽也．<lb/>
〔二〕　正義故城在同州馮翊縣西南二里．<lb/>
　　自是之後，為俠者極衆，敖而無足數者．〔一〕然關中長安樊仲子，槐里趙王孫，長陵高公<lb/>
子，西河郭公仲，太原鹵公孺，〔二〕臨淮兒長卿，東陽田君孺，〔三〕雖為俠而逡逡有退讓君子<lb/>
<pb ed='ZHSJ' n='124-3189a' xml:id='KX2a0001_ZHSJ_124-3189a'/><lb/>
之風．至若北道姚氏，〔四〕西道諸杜，南道仇景，東道趙他､羽公子，〔五〕南陽趙調之徒，此盜<lb/>
跖居民閒者耳，曷足道哉！此乃鄉者朱家之羞也．<lb/>
〔一〕　集解徐廣曰：「敖，倨也．」<lb/>
〔二〕　集解徐廣曰：「鴈門有鹵城也．」　索隱太原鹵翁．漢書作「魯公孺」．魯，姓也，與徐廣之說不同也．<lb/>
〔三〕　索隱漢書作「陳君孺」．然陳田聲相近，亦本同姓．　正義其東陽蓋貝州歷亭縣者，為近齊故也．<lb/>
〔四〕　索隱北道諸姚．蘇林云：「道猶方也．」如淳云：「京師四出道也．」<lb/>
〔五〕　索隱舊解以趙他､羽公子為二人，今案：此姓趙，名他羽，字公子也．<lb/>
　　太史公曰：吾視郭解，狀貌不及中人，言語不足採者．然天下無賢與不肖，知與不知，<lb/>
皆慕其聲，言俠者皆引以為名．諺曰：「人貌榮名，豈有既乎！」〔一〕於戲，惜哉！<lb/>
〔一〕　集解徐廣曰：「人以顏狀為貌者，則貌有衰落矣；唯用榮名為飾表，則稱譽無極也．既，盡也．」<lb/>
【索隱述贊】游俠豪倨，藉藉有聲．權行州里，力折公卿．朱家脫季，劇孟定傾．急人之難，免讎於<lb/>
更．偉哉翁伯，人貌榮名．<lb/>
<pb ed='ZHSJ' n='124-3190a' xml:id='KX2a0001_ZHSJ_124-3190a'/><lb/>
<lb/>
</p></div>
