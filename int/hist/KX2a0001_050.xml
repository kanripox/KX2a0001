<div xmlns='http://www.tei-c.org/ns/1.0'><p xml:id='KX2a0001_hist_050'><pb ed='ZHSJ' n='50-1987a' xml:id='KX2a0001_ZHSJ_50-1987a'/><lb/>
史記卷五十<lb/>
　　楚元王世家第二十<lb/>
　　楚元王劉交者，〔一〕高祖之同母〔二〕少弟也，字游．<lb/>
〔一〕　正義年表云都彭城．<lb/>
〔二〕　集解徐廣曰：「一作『父』．」　索隱按：漢書作「同父」．言同父者，以明異母也．<lb/>
　　高祖兄弟四人，長兄伯，伯蚤卒．始高祖微時，嘗辟事，時時與賓客過巨嫂食．〔一〕嫂厭<lb/>
叔，叔與客來，嫂詳為羹盡，櫟釜，〔二〕賓客以故去．已而視釜中尚有羹，高祖由此怨其嫂．<lb/>
及高祖為帝，封昆弟，而伯子獨不得封．太上皇以為言，高祖曰：「某非忘封之也，為其母不<lb/>
長者耳．」於是乃封其子信為羹頡侯．〔三〕而王次兄仲於代．〔四〕<lb/>
〔一〕　集解徐廣曰：「漢書云丘嫂也．」　索隱漢書作「丘」．應劭云「丘，姓也」．孟康云「丘，空也．兄亡，空有嫂<lb/>
　　　　也」．今此作「巨」，巨，大也，謂長嫂也．劉氏云「巨，一作『丘』．」<lb/>
〔二〕　索隱櫟音歷．謂以杓歷釜旁，使為聲．漢書作「轑」，音勞．<lb/>
<pb ed='ZHSJ' n='50-1988a' xml:id='KX2a0001_ZHSJ_50-1988a'/><lb/>
〔三〕　集解徐廣曰：「羹頡侯以高祖七年封，封十三年，高后元年，有罪，削爵一級，為關內侯．」　索隱羹頡，爵號<lb/>
　　　　耳，非縣邑名，以其櫟釜故也．　正義括地志云：「羹頡山在媯州懷戎縣東南十五里．」按：高祖取其山名為<lb/>
　　　　侯號者，怨故也．<lb/>
〔四〕　集解徐廣曰：「次兄名喜，字仲，以六年立為代王，其年罷．卒謚頃王．有子曰濞．」<lb/>
　　高祖六年，已禽楚王韓信於陳，乃以弟交為楚王，都彭城．〔一〕即位二十三年卒，子夷王<lb/>
郢立．〔二〕夷王四年卒，子王戊立．<lb/>
〔一〕　索隱漢書云楚王王薛郡､東海､彭城三十六縣也．<lb/>
〔二〕　索隱漢書名郢客．<lb/>
　　王戊立二十年，冬，坐為薄太后服私姦，〔一〕削東海郡．春，戊與吳王合謀反，其相張<lb/>
尚､太傅趙夷吾諫，不聽．戊則殺尚､夷吾，起兵與吳西攻梁，破棘壁．〔二〕至昌邑南，〔三〕與<lb/>
漢將周亞夫戰．漢絕吳楚糧道，士卒飢，吳王走，楚王戊自殺，軍遂降漢．<lb/>
〔一〕　索隱漢書云「私姦服舍中」．姚察云「姦於服舍，非必宮中」．又按：集注服虔云「私姦中人」．蓋以罪重，故至<lb/>
　　　　削郡也．<lb/>
〔二〕　正義括地志云：「大棘故城在宋州寧陵縣西七十里，即梁棘壁．」<lb/>
〔三〕　正義括地志云：「有梁丘故城在曹州成武縣東北三十二里」也．<lb/>
　　漢已平吳楚，孝景帝欲以德侯子續吳，〔一〕以元王子禮續楚．竇太后曰：「吳王，老人<lb/>
<pb ed='ZHSJ' n='50-1989a' xml:id='KX2a0001_ZHSJ_50-1989a'/><lb/>
也，宜為宗室順善．今乃首率七國，紛亂天下，柰何續其後！」不許吳，許立楚後．是時禮<lb/>
為漢宗正．乃拜禮為楚王，奉元王宗廟，是為楚文王．<lb/>
〔一〕　集解徐廣曰：「德侯名廣，吳王濞之弟也．其父曰仲．」<lb/>
　　文王立三年卒，子安王道立．安王二十二年卒，子襄王注立．襄王立十四年卒，子王<lb/>
純代立．王純立，地節二年，中人上書告楚王謀反，王自殺，國除，入漢為彭城郡．〔一〕<lb/>
〔一〕　集解徐廣曰：「純立十七年卒，謚節王．子延壽立，十九年死．」　索隱按：太史公唯記王純為國人告反，國<lb/>
　　　　除．蓋延壽後更封，至十九年又謀反誅死，故不同也．　正義漢書云王純嗣十六年，子延壽嗣，與趙何齊謀<lb/>
　　　　反，延壽自殺，立三十二年國除．與此不同．地節是宣帝年號，去天漢四年二十九年，仍隔昭帝世．言到地節二<lb/>
　　　　年以下者，蓋褚先生誤也．<lb/>
　　趙王劉遂者，〔一〕其父高祖中子，名友，謚曰「幽」．幽王以憂死，故為「幽」．高后王呂<lb/>
祿於趙，一歲而高后崩．大臣誅諸呂呂祿等，乃立幽王子遂為趙王．<lb/>
〔一〕　正義年表云都邯鄲．<lb/>
　　孝文帝即位二年，立遂弟辟彊，〔一〕取趙之河閒郡為河閒王，〔二〕（<note>以</note>）【是】為文王．立十<lb/>
<pb ed='ZHSJ' n='50-1990a' xml:id='KX2a0001_ZHSJ_50-1990a'/><lb/>
三年卒，子哀王福立．一年卒，無子，絕後，國除，入于漢．<lb/>
〔一〕　索隱音壁強二音，又音闢疆．<lb/>
〔二〕　正義河閒，今瀛州也．<lb/>
　　遂既王趙二十六年，孝景帝時坐鼂錯以適削趙王常山之郡．吳楚反，趙王遂與合謀起<lb/>
兵．其相建德､〔一〕內史王悍諫，不聽．遂燒殺建德､王悍，發兵屯其西界，欲待吳與俱西．<lb/>
北使匈奴，與連和攻漢．漢使曲周侯酈寄擊之．趙王遂還，城守邯鄲，相距七月．吳楚敗<lb/>
於梁，不能西．匈奴聞之，亦止，不肯入漢邊．欒布自破齊還，乃并兵引水灌趙城．趙城<lb/>
壞，趙王自殺，邯鄲遂降．〔二〕趙幽王絕後．<lb/>
〔一〕　索隱建德，其相名，史先失姓也．<lb/>
〔二〕　正義邯鄲，洺州縣也．<lb/>
　　太史公曰：國之將興，必有禎祥，君子用而小人退．國之將亡，賢人隱，亂臣貴．使楚<lb/>
王戊毋刑申公，〔一〕遵其言，趙任防與先生，〔二〕豈有篡殺之謀，為天下僇哉？賢人乎，賢人<lb/>
乎！非質有其內，惡能用之哉？甚矣，「安危在出令，存亡在所任」，誠哉是言也！<lb/>
〔一〕　索隱漢書申公名培，王戊胥靡之．<lb/>
<pb ed='ZHSJ' n='50-1991a' xml:id='KX2a0001_ZHSJ_50-1991a'/><lb/>
〔二〕　集解趙堯傳曰：「趙人防與公也．」　索隱此及漢書雖不見趙不用防與公，蓋當時猶知事迹，或別有所見，故<lb/>
　　　　太史公明引以結其贊．<lb/>
【索隱述贊】漢封同姓，楚有令名．既滅韓信，王於彭城．穆生置醴，韋孟作程．王戊[⿱𠫓廾]德，與吳連兵．<lb/>
太后命禮，為楚罪輕．文襄繼立，世挺才英．如何趙遂，代殞厥聲！興亡之兆，所任宜明．<lb/>
<pb ed='ZHSJ' n='50-1992a' xml:id='KX2a0001_ZHSJ_50-1992a'/><lb/>
<lb/>
</p></div>
