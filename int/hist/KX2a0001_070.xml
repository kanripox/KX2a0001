<div xmlns='http://www.tei-c.org/ns/1.0'><p xml:id='KX2a0001_hist_070'><pb ed='ZHSJ' n='70-2279a' xml:id='KX2a0001_ZHSJ_70-2279a'/><lb/>
史記卷七十<lb/>
　　張儀列傳第十<lb/>
　　張儀者，魏人也．〔一〕始嘗與蘇秦俱事鬼谷先生，學術，蘇秦自以不及張儀．<lb/>
〔一〕　集解呂氏春秋曰：「儀，魏氏餘子．」　索隱按：晉有大夫張老，又河東有張城，張氏為魏人必也．而呂覽以<lb/>
　　　　為魏氏餘子，則蓋魏之支庶也．又書略說餘子謂庶子也．　正義左傳晉有公族、餘子、公行．杜預云：「皆官<lb/>
　　　　卿之嫡為公族大夫．餘子，嫡子之母弟也．公行，庶子掌公戎行也．」藝文志云張子十篇，在縱橫流．<lb/>
　　張儀已學游說〔一〕諸侯．嘗從楚相飲，已而楚相亡璧，門下意張儀，曰：「儀貧無行，<lb/>
必此盜相君之璧．」共執張儀，掠笞數百，不服，醳〔二〕之．其妻曰：「嘻！〔三〕子毋讀書游說，<lb/>
安得此辱乎？」張儀謂其妻曰：「視吾舌尚在不？」其妻笑曰：「舌在也．」儀曰：「足矣．」<lb/>
〔一〕　索隱音稅．<lb/>
〔二〕　集解音釋．　索隱古釋字．<lb/>
〔三〕　索隱音僖．鄭玄曰：「嘻，悲恨之聲．」<lb/>
<pb ed='ZHSJ' n='70-2280a' xml:id='KX2a0001_ZHSJ_70-2280a'/><lb/>
　　蘇秦已說趙王而得相約從親，〔一〕然恐秦之攻諸侯，敗約後負，念莫可使用於秦者，乃<lb/>
使人微感張儀曰：「子始與蘇秦善，今秦已當路，子何不往游，以求通子之願？」張儀於是之<lb/>
趙，上謁求見蘇秦．蘇秦乃誡門下人不為通，又使不得去者數日．已而見之，坐之堂下，賜<lb/>
僕妾之食．因而數讓之〔二〕曰：「以子之材能，乃自令困辱至此．吾寧不能言而富貴子，子<lb/>
不足收也．」謝去之．張儀之來也，自以為故人，求益，反見辱，怒，念諸侯莫可事，獨秦能<lb/>
苦趙，乃遂入秦．<lb/>
〔一〕　索隱從音足容反．<lb/>
〔二〕　索隱按：謂數設詞而讓之．讓亦責也．數音朔．<lb/>
　　蘇秦已而告其舍人曰：「張儀，天下賢士，吾殆弗如也．今吾幸先用，而能用秦柄者，獨<lb/>
張儀可耳．然貧，無因以進．吾恐其樂小利而不遂，故召辱之，以激其意．子為我陰奉之．」<lb/>
乃言趙王，發金幣車馬，使人微隨張儀，與同宿舍，稍稍近就之，奉以車馬金錢，所欲用，為<lb/>
取給，而弗告．張儀遂得以見秦惠王．惠王以為客卿，與謀伐諸侯．<lb/>
　　蘇秦之舍人乃辭去．張儀曰：「賴子得顯，方且報德，何故去也？」舍人曰：「臣非知<lb/>
君，知君乃蘇君．蘇君憂秦伐趙敗從約，以為非君莫能得秦柄，故感怒君，使臣陰奉給君<lb/>
資，盡蘇君之計謀．今君已用，請歸報．」張儀曰：「嗟乎，此在吾術中而不悟，吾不及蘇君<lb/>
<pb ed='ZHSJ' n='70-2281a' xml:id='KX2a0001_ZHSJ_70-2281a'/><lb/>
明矣！吾又新用，安能謀趙乎？為吾謝蘇君，蘇君之時，儀何敢言．且蘇君在，儀寧渠能<lb/>
乎！」〔一〕張儀既相秦，為文檄〔二〕告楚相曰：「始吾從若飲，〔三〕我不盜而璧，若笞我．若善<lb/>
守汝國，我顧且盜而城！」<lb/>
〔一〕　集解渠音詎．　索隱渠音詎，古字少，假借耳．<lb/>
〔二〕　集解徐廣曰：「一作『尺一之檄』．」　索隱按：徐廣云一作「丈二檄」．王劭按春秋後語云「丈二尺檄」．許慎<lb/>
　　　　云「檄，二尺書」．<lb/>
〔三〕　索隱若者，汝也．下文而亦訓汝．<lb/>
　　苴蜀相攻擊，〔一〕各來告急於秦．秦惠王欲發兵以伐蜀，以為道險狹難至，而韓又來侵<lb/>
秦，秦惠王欲先伐韓，後伐蜀，恐不利，欲先伐蜀，恐韓襲秦之敝．猶豫未能決．司馬錯〔二〕與<lb/>
張儀爭論於惠王之前，司馬錯欲伐蜀，張儀曰：「不如伐韓．」王曰：「請聞其說．」<lb/>
〔一〕　集解徐廣曰：「譙周曰益州『天苴』讀為『包黎』之『包』，音與『巴』相近，以為今之巴郡．」　索隱苴音巴．謂<lb/>
　　　　巴、蜀之夷自相攻擊也．今字作「苴」者，按巴苴是草名，今論巴，遂誤作「苴」也．或巴人、巴郡本因芭苴得名，所<lb/>
　　　　以其字遂以「苴」為「巴」也．注「益州天苴讀為芭黎」，天苴即巴苴也．譙周，蜀人也，知「天苴」之音讀為「芭黎」<lb/>
　　　　之「芭」．按：芭黎即織木葺為葦籬也，今江南亦謂葦籬曰芭籬也．　正義華陽國志云：「昔蜀王封其弟于漢<lb/>
　　　　中，號曰苴侯，因命之邑曰葭萌．苴侯與巴王為好，巴與蜀為讎，故蜀王怒，伐苴．苴奔巴，求救於秦．秦遣張儀<lb/>
<pb ed='ZHSJ' n='70-2282a' xml:id='KX2a0001_ZHSJ_70-2282a'/><lb/>
　　　　從子午道伐蜀．【蜀】王自葭萌禦之，敗績，走至武陽，為秦軍所害．秦遂滅蜀，因取苴與巴焉．」括地志云：「苴<lb/>
　　　　侯都葭萌，今利州益昌縣五十里葭萌故城是．蜀侯都益州巴子城，在合州石鏡縣南五里，故墊江縣也．巴子都<lb/>
　　　　江州，在都之北，又峽州界也．」<lb/>
〔二〕　索隱七各反，又七故反，二音．<lb/>
　　儀曰：「親魏善楚，下兵三川，塞什谷之口，〔一〕當屯留之道，〔二〕魏絕南陽，〔三〕楚臨南<lb/>
鄭，〔四〕秦攻新城、〔五〕宜陽，〔六〕以臨二周之郊，誅周王之罪，侵楚、魏之地．周自知不能救，<lb/>
九鼎寶器必出．據九鼎，案圖籍，挾天子以令於天下，天下莫敢不聽，此王業也．今夫蜀，<lb/>
西僻之國而戎翟之倫也，敝兵勞衆不足以成名，得其地不足以為利．臣聞爭名者於朝，爭<lb/>
利者於市．今三川、周室，天下之朝市也，而王不爭焉，顧爭於戎翟，去王業遠矣．」〔七〕<lb/>
〔一〕　集解徐廣曰：「一作『尋』，成皋鞏縣有尋口．」　索隱一本作「尋谷」，尋什聲相近，故其名惑也．戰國策云「轘<lb/>
　　　　轅、緱氏之口」，亦其地相近也．　正義括地志云：「溫泉水即尋，源出洛州鞏縣西南四十里．注水經云鄩城水<lb/>
　　　　出北山鄩溪．又有故鄩城，在鞏縣西南五十八里．」按：洛州緱氏縣東南四十里，與鄩溪相近之地．<lb/>
〔二〕　正義屯留，潞州縣也．道即太行羊腸阪道也．<lb/>
〔三〕　正義南陽，懷州也．是當屯留之道，令魏絕斷壞羊腸、韓上黨之路也．<lb/>
〔四〕　正義是塞什谷之口也．令楚兵臨鄭南，塞轘轅鄩口，斷韓南陽之兵也．<lb/>
〔五〕　索隱此新城當在河南伊闕之左右．<lb/>
<pb ed='ZHSJ' n='70-2283a' xml:id='KX2a0001_ZHSJ_70-2283a'/><lb/>
〔六〕　正義洛州福昌縣也．<lb/>
〔七〕　索隱去王遠矣．王音于放反．<lb/>
　　司馬錯曰：「不然．臣聞之，欲富國者務廣其地，欲彊兵者務富其民，欲王者務博其德，<lb/>
三資者備而王隨之矣．今王地小民貧，故臣願先從事於易．夫蜀，西僻之國也，而戎翟之長<lb/>
也，有桀紂之亂．以秦攻之，譬如使豺狼逐羣羊．得其地足以廣國，取其財足以富民〔一〕繕<lb/>
兵，不傷衆而彼已服焉．〔二〕拔一國而天下不以為暴，利盡西海〔三〕而天下不以為貪，是我一<lb/>
舉而名實附也，〔四〕而又有禁暴止亂之名．今攻韓，劫天子，惡名也，而未必利也，又有不義<lb/>
之名，而攻天下所不欲，危矣．臣請謁其故：〔五〕周，天下之宗室也；齊，韓之與國也．周自<lb/>
知失九鼎，韓自知亡三川，〔六〕將二國并力合謀，以因乎齊、趙而求解乎楚、魏，以鼎與楚，以<lb/>
地與魏，王弗能止也．此臣之所謂危也．不如伐蜀完．」<lb/>
〔一〕　索隱遇其財．戰國策「遇」作「得」．<lb/>
〔二〕　正義繕音膳，同「饍」，具食也．<lb/>
〔三〕　索隱西海謂蜀川也．海者珍藏所聚生，猶謂秦中為「陸海」然也．其實西亦有海也．　正義海之言晦也，西<lb/>
　　　　夷晦昧無知，故言海也．言利盡西方羌戎．<lb/>
〔四〕　索隱按：名謂傳其德也，實謂土地財寶．<lb/>
〔五〕　索隱謁者，告也，陳也．故，謂陳不宜伐之端由也．<lb/>
<pb ed='ZHSJ' n='70-2284a' xml:id='KX2a0001_ZHSJ_70-2284a'/><lb/>
〔六〕　正義韓自知亡三川，故與周并力合謀也．<lb/>
　　惠王曰：「善，寡人請聽子．」卒起兵伐蜀，十月，取之，〔一〕遂定蜀，〔二〕貶蜀王更號為<lb/>
侯，而使陳莊相蜀．蜀既屬秦，秦以益彊，富厚，輕諸侯．<lb/>
〔一〕　索隱六國年表在惠王二十二年十月也．<lb/>
〔二〕　正義表云秦惠王後元年十月，擊滅之．<lb/>
　　秦惠王十年，使公子華〔一〕與張儀圍蒲陽，〔二〕降之．儀因言秦復與魏，而使公子繇質<lb/>
於魏．儀因說魏王曰：「秦王之遇魏甚厚，魏不可以無禮．」魏因入上郡、少梁，謝秦惠王．<lb/>
惠王乃以張儀為相，更名少梁曰夏陽．〔三〕<lb/>
〔一〕　集解徐廣曰：「一作『革』．」<lb/>
〔二〕　索隱魏邑名也．　正義在隰州隰州縣，蒲邑故城是也．<lb/>
〔三〕　集解徐廣曰：「夏陽在梁山龍門．」　索隱音下．夏，山名也，亦曰大夏，是蜀所都．　正義少梁城，同州韓<lb/>
　　　　城縣南二十三里．夏陽城在縣南二十里．梁山在縣東南十九里．龍門山在縣北五十里．<lb/>
　　儀相秦四歲，立惠王為王．〔一〕居一歲，為秦將，取陝．築上郡塞．<lb/>
〔一〕　正義表云惠王之十三年，周顯王之三十四年也．<lb/>
　　其後二年，使與齊、楚之相會齧桑．東還而免相，相魏以為秦，欲令魏先事秦而諸侯效<lb/>
<pb ed='ZHSJ' n='70-2285a' xml:id='KX2a0001_ZHSJ_70-2285a'/><lb/>
之．魏王不肯聽儀．秦王怒，伐取魏之曲沃、平周，復陰厚張儀益甚．張儀慙，無以歸報．<lb/>
留魏四歲而魏襄王卒，哀王立．張儀復說哀王，哀王不聽．於是張儀陰令秦伐魏．魏與秦<lb/>
戰，敗．<lb/>
　　明年，齊又來敗魏於觀津．〔一〕秦復欲攻魏，先敗韓申差軍，斬首八萬，諸侯震恐．而張<lb/>
儀復說魏王曰：「魏地方不至千里，卒不過三十萬．地四平，諸侯四通輻湊，無名山大川之<lb/>
限．從鄭至梁二百餘里，車馳人走，不待力而至．梁南與楚境，西與韓境，北與趙境，東與<lb/>
齊境，卒戍四方，守亭鄣者不下十萬．梁之地勢，固戰場也．梁南與楚而不與齊，則齊攻其<lb/>
東；東與齊而不與趙，則趙攻其北；不合於韓，則韓攻其西；不親於楚，則楚攻其南：此所<lb/>
謂四分五裂之道也．<lb/>
〔一〕　集解觀音貫．<lb/>
　　「且夫諸侯之為從者，將以安社稷尊主彊兵顯名也．今從者一天下，約為昆弟，刑白馬<lb/>
以盟洹水之上，〔一〕以相堅也．而親昆弟同父母，尚有爭錢財，而欲恃詐偽反覆蘇秦之餘<lb/>
謀，其不可成亦明矣．<lb/>
〔一〕　集解洹音桓．<lb/>
　　「大王不事秦，秦下兵攻河外，〔一〕據卷、衍、【燕】、酸棗，〔二〕劫衞取陽晉，〔三〕則趙不<lb/>
<pb ed='ZHSJ' n='70-2286a' xml:id='KX2a0001_ZHSJ_70-2286a'/><lb/>
南，趙不南而梁不北，梁不北則從道絕，從道絕則大王之國欲毋危不可得也．秦折韓而攻<lb/>
梁，〔四〕韓怯於秦，秦韓為一，梁之亡可立而須也．此臣之所為大王患也．<lb/>
〔一〕　索隱河之西，即曲沃、平周之邑等．　正義河外即卷、衍、燕、酸棗．<lb/>
〔二〕　集解卷，丘權反．衍，以善反．　索隱卷縣在河南．衍，地名．　正義卷、衍屬鄭州；燕，滑州胙城縣；<lb/>
　　　　酸棗屬滑州：皆黃河南岸地．<lb/>
〔三〕　正義故城在曹州乘氏縣西北三十七里．<lb/>
〔四〕　索隱戰國策「折」作「挾」也．<lb/>
　　「為大王計，莫如事秦．事秦則楚、韓必不敢動；無楚、韓之患，則大王高枕而臥，〔一〕<lb/>
國必無憂矣．<lb/>
〔一〕　正義枕，針鴆反．<lb/>
　　「且夫秦之所欲弱者莫如楚，而能弱楚者莫如梁．楚雖有富大之名而實空虛；其卒雖<lb/>
多，然而輕走易北，不能堅戰．悉梁之兵南面而伐楚，勝之必矣．割楚而益梁，虧楚而適<lb/>
秦，嫁禍安國，此善事也．大王不聽臣，秦下甲士而東伐，雖欲事秦，不可得矣．<lb/>
　　「且夫從人多奮辭而少可信，說一諸侯而成封侯，是故天下之游談士莫不日夜搤腕瞋<lb/>
目切齒以言從之便，以說人主．人主賢其辯而牽其說，豈得無眩哉．<lb/>
<pb ed='ZHSJ' n='70-2287a' xml:id='KX2a0001_ZHSJ_70-2287a'/><lb/>
　　「臣聞之，積羽沈舟，羣輕折軸，衆口鑠金，積毀銷骨，故願大王審定計議，且賜骸骨辟<lb/>
魏．」<lb/>
　　哀王於是乃倍從約而因儀請成於秦．張儀歸，復相秦．三歲而魏復背秦為從．秦攻<lb/>
魏，取曲沃．明年，魏復事秦．<lb/>
　　秦欲伐齊，齊楚從親，於是張儀往相楚．楚懷王聞張儀來，虛上舍而自館之．曰：「此<lb/>
僻陋之國，子何以教之？」儀說楚王曰：「大王誠能聽臣，閉關絕約於齊，臣請獻商於之地<lb/>
六百里，〔一〕使秦女得為大王箕帚之妾，秦楚娶婦嫁女，長為兄弟之國．此北弱齊而西益秦<lb/>
也，計無便此者．」楚王大說而許之．羣臣皆賀，陳軫獨弔之．楚王怒曰：「寡人不興師發<lb/>
兵得六百里地，羣臣皆賀，子獨弔，何也？」陳軫對曰：「不然，以臣觀之，商於之地不可得<lb/>
而齊秦合，齊秦合則患必至矣．」楚王曰：「有說乎？」陳軫對曰：「夫秦之所以重楚者，以<lb/>
其有齊也．今閉關絕約於齊，則楚孤．秦奚貪夫孤國，而與之商於之地六百里？張儀至<lb/>
秦，必負王，是北絕齊交，西生患於秦也，而兩國之兵必俱至．善為王計者，不若陰合而陽<lb/>
絕於齊，使人隨張儀．苟與吾地，絕齊未晚也；不與吾地，陰合謀計也．」楚王曰：「願陳子<lb/>
閉口毋復言，以待寡人得地．」乃以相印授張儀，厚賂之．於是遂閉關絕約於齊，使一將軍<lb/>
<pb ed='ZHSJ' n='70-2288a' xml:id='KX2a0001_ZHSJ_70-2288a'/><lb/>
隨張儀．<lb/>
〔一〕　索隱劉氏云：「商即今之商州，有古商城；其西二百餘里有古於城．」<lb/>
　　張儀至秦，詳失綏墮車，〔一〕不朝三月．楚王聞之，曰：「儀以寡人絕齊未甚邪？」乃使<lb/>
勇士至宋，借宋之符，北罵齊王．齊王大怒，折節而下秦．秦齊之交合，張儀乃朝，謂楚使<lb/>
者曰：「臣有奉邑六里，願以獻大王左右．」楚使者曰：「臣受令於王，以商於之地六百里，不<lb/>
聞六里．」還報楚王，楚王大怒，發兵而攻秦．陳軫曰：「軫可發口言乎？攻之不如割地反<lb/>
以賂秦，與之并兵而攻齊，是我出地於秦，取償於齊也，王國尚可存．」楚王不聽，卒發兵而<lb/>
使將軍屈匄擊秦．秦齊共攻楚，斬首八萬，殺屈匄，遂取丹陽、〔二〕漢中之地．〔三〕楚又復益<lb/>
發兵而襲秦，至藍田，大戰，楚大敗，於是楚割兩城以與秦平．<lb/>
〔一〕　正義詳音羊．<lb/>
〔二〕　集解徐廣曰：「在枝江．」<lb/>
〔三〕　正義今梁州也，在漢水北．<lb/>
　　秦要楚〔一〕欲得黔中地，欲以武關外〔二〕易之．楚王曰：「不願易地，願得張儀而獻黔中<lb/>
地．」秦王欲遣之，口弗忍言．張儀乃請行．惠王曰：「彼楚王怒子之負以商於之地，是且甘<lb/>
心於子．」張儀曰：「秦彊楚弱，臣善靳尚，尚得事楚夫人鄭袖，袖所言皆從．且臣奉王之節<lb/>
<pb ed='ZHSJ' n='70-2289a' xml:id='KX2a0001_ZHSJ_70-2289a'/><lb/>
使楚，楚何敢加誅．假令誅臣而為秦得黔中之地，臣之上願．」遂使楚．楚懷王至則囚張<lb/>
儀，將殺之．靳尚謂鄭袖曰：「子亦知子之賤於王乎？」鄭袖曰：「何也？」靳尚曰：「秦王<lb/>
甚愛張儀而不欲出之，〔三〕今將以上庸之地六縣〔四〕賂楚，美人聘楚，以宮中善歌謳者為<lb/>
媵．楚王重地尊秦，秦女必貴而夫人斥矣．不若為言而出之．」於是鄭袖日夜言懷王曰：<lb/>
「人臣各為其主用．今地未入秦，秦使張儀來，至重王．王未有禮而殺張儀，秦必大怒攻<lb/>
楚．妾請子母俱遷江南，毋為秦所魚肉也．」懷王後悔，赦張儀，厚禮之如故．<lb/>
〔一〕　正義要音腰也．<lb/>
〔二〕　正義即商於之地．<lb/>
〔三〕　索隱按：「不」字當作「必」．時張儀為楚所囚，故必欲出之也．　正義秦王不欲出張儀使楚，若欲自行，今<lb/>
　　　　秦欲以上庸地及美人贖儀．<lb/>
〔四〕　正義今房州也<lb/>
　　張儀既出，未去，聞蘇秦死，〔一〕乃說楚王曰：「秦地半天下，兵敵四國，被險帶河，四塞<lb/>
以為固．虎賁之士百餘萬，車千乘，騎萬匹，積粟如丘山．法令既明，士卒安難樂死，主明<lb/>
以嚴，將智以武，雖無出甲，席卷常山之險，必折天下之脊，〔二〕天下有後服者先亡．且夫為<lb/>
從者，無以異於驅羣羊而攻猛虎，虎之與羊不格明矣．今王不與猛虎而與羣羊，臣竊以為<lb/>
<pb ed='ZHSJ' n='70-2290a' xml:id='KX2a0001_ZHSJ_70-2290a'/><lb/>
大王之計過也．<lb/>
〔一〕　索隱按：此時當秦惠王之後元十四年．<lb/>
〔二〕　索隱按：常山於天下在北，有若人之背脊也．　正義古之帝王多都河北、河東故也．<lb/>
　　「凡天下彊國，非秦而楚，非楚而秦，兩國交爭，其勢不兩立．大王不與秦，秦下甲據宜<lb/>
陽，韓之上地不通．下河東，取成皋，韓必入臣，梁則從風而動．秦攻楚之西，韓、梁攻其<lb/>
北，社稷安得毋危？<lb/>
　　「且夫從者聚羣弱而攻至彊，不料敵而輕戰，國貧而數舉兵，危亡之術也．臣聞之，兵<lb/>
不如者勿與挑戰，〔一〕粟不如者勿與持久．夫從人飾辯虛辭，高主之節，言其利不言其害，<lb/>
卒有秦禍，〔二〕無及為已．是故願大王之孰計之．<lb/>
〔一〕　正義挑，田鳥反．<lb/>
〔二〕　正義卒，󺝞勿反．<lb/>
　　「秦西有巴蜀，大船積粟，起於汶山，〔一〕浮江已下，至楚三千餘里．舫船〔二〕載卒，一<lb/>
舫載五十人與三月之食，下水而浮，一日行三百餘里，里數雖多，然而不費牛馬之力，不至<lb/>
十日而距扞關．〔三〕扞關驚，則從境以東盡城守矣，黔中、巫郡非王之有．秦舉甲出武關，南<lb/>
面而伐，則北地絕．〔四〕秦兵之攻楚也，危難在三月之內，而楚待諸侯之救，在半歲之外，此<lb/>
<pb ed='ZHSJ' n='70-2291a' xml:id='KX2a0001_ZHSJ_70-2291a'/><lb/>
其勢不相及也．夫（<note>待</note>）【恃】弱國之救，忘彊秦之禍，此臣所以為大王患也．<lb/>
〔一〕　正義汶音泯．<lb/>
〔二〕　索隱枋船．枋音方，謂並兩船也．亦音舫．<lb/>
〔三〕　集解徐廣曰：「巴郡魚復縣有扞水關．」　索隱扞關在楚之西界．復音伏．按：地理志巴郡有魚復縣．<lb/>
　　　　正義在硤州巴山縣界．<lb/>
〔四〕　正義楚之北境斷絕．<lb/>
　　「大王嘗與吳人戰，五戰而三勝，陣卒盡矣；偏守新城，〔一〕存民苦矣．臣聞功大者易<lb/>
危，而民敝者怨上．夫守易危之功而逆彊秦之心，臣竊為大王危之．<lb/>
〔一〕　索隱偏，匹連反．此云「新城」，當在吳楚之閒．　正義新攻得之城，未詳所在．<lb/>
　　「且夫秦之所以不出兵函谷十五年以攻齊、趙者，陰謀有合〔一〕天下之心．楚嘗與秦構<lb/>
難，戰於漢中，〔二〕楚人不勝，列侯執珪死者七十餘人，遂亡󻗇中．楚王大怒，興兵襲秦，戰<lb/>
於藍田．此所謂兩虎相搏〔三〕者也．夫秦楚相敝而韓魏以全制其後，計無危於此者矣．願<lb/>
大王孰計之．<lb/>
〔一〕　集解徐廣曰：「一作『吞』．」<lb/>
〔二〕　索隱其地在秦南山之南，楚之西北，漢水之北，名曰漢中．<lb/>
〔三〕　集解徐廣曰：「或音『戟』．」<lb/>
<pb ed='ZHSJ' n='70-2292a' xml:id='KX2a0001_ZHSJ_70-2292a'/><lb/>
　　「秦下甲攻衞陽晉，必大關天下之匈．〔一〕大王悉起兵以攻宋，不至數月而宋可舉，舉宋<lb/>
而東指，則泗上十二諸侯〔二〕盡王之有也．<lb/>
〔一〕　集解徐廣曰：「關，一作『開』．」　索隱攻衞陽晉，大關天下󷍢．夫以常山為天下脊，則此衞及陽晉當天下󷍢，<lb/>
　　　　蓋其地是秦､晉､齊､楚之交道也．以言秦兵據陽晉，是大關天下󷍢，則他國不得動也．<lb/>
〔二〕　索隱謂邊近泗水之側，當戰國之時有十二諸侯，宋､魯､邾､莒之比也．<lb/>
　　「凡天下而以信約從親相堅者蘇秦，封武安君，相燕，即陰與燕王謀伐破齊而分其地；<lb/>
乃詳有罪出走入齊，齊王因受而相之；居二年而覺，齊王大怒，車裂蘇秦於市．夫以一詐<lb/>
偽之蘇秦，而欲經營天下，混一諸侯，〔一〕其不可成亦明矣．<lb/>
〔一〕　索隱混，本作「棍」，同胡本反．<lb/>
　　「今秦與楚接境壤界，固形親之國也．大王誠能聽臣，臣請使秦太子入質於楚，楚太子<lb/>
入質於秦，請以秦女為大王箕帚之妾，效萬室之都以為湯沐之邑，長為昆弟之國，終身無相<lb/>
攻伐．臣以為計無便於此者．」<lb/>
　　於是楚王已得張儀而重出黔中地與秦，欲許之．屈原曰：「前大王見欺於張儀，張儀<lb/>
至，臣以為大王烹之；今縱弗忍殺之，又聽其邪說，不可．」懷王曰：「許儀而得黔中，美利<lb/>
也．後而倍之，不可．」故卒許張儀，與秦親．<lb/>
<pb ed='ZHSJ' n='70-2293a' xml:id='KX2a0001_ZHSJ_70-2293a'/><lb/>
<lb/>
　　張儀去楚，因遂之韓，說韓王曰：「韓地險惡山居，五穀所生，非菽而麥，民之食大抵<lb/>
（<note>飯</note>）菽【飯】藿羹．一歲不收，收不饜糟穅．地不過九百里，無二歲之食．料大王之卒，悉之<lb/>
不過三十萬，而廝徒負養〔一〕在其中矣．除守徼亭鄣塞，見卒不過二十萬而已矣．秦帶甲<lb/>
百餘萬，車千乘，騎萬匹，虎賁之士跿科頭〔二〕貫頤〔三〕奮戟者，〔四〕至不可勝計．秦馬之<lb/>
良，戎兵之衆，探前趹後〔五〕蹄閒三尋〔六〕騰者，不可勝數．山東之士被甲蒙冑以會戰，秦人<lb/>
捐甲徒裼〔七〕以趨敵，左挈人頭，右挾生虜．夫秦卒與山東之卒，猶孟賁之與怯夫；以重力<lb/>
相壓，猶烏獲之與嬰兒．夫戰孟賁､烏獲之士以攻不服之弱國，無異垂千鈞之重於鳥卵之<lb/>
上，必無幸矣．<lb/>
〔一〕　索隱厮音斯，謂襍役之賤者．負養謂負檐以給養公家，亦賤人也．<lb/>
〔二〕　集解跿音徒俱，跳躍也．又云偏舉一足曰跿．科頭謂不著兜鍪入敵．　索隱跿音徒俱二音．又<lb/>
　　　　音劬．劉氏云「謂跳躍也」．又韻集云「偏舉一足曰跿」．戰國策曰「虎摯之士跿」．科頭謂不著兜鍪．<lb/>
〔三〕　索隱謂兩手捧頤而直入敵，言其勇也．<lb/>
〔四〕　集解執戟奮怒而入陳也．　索隱謂又有執戟者奮怒而趨入陣．<lb/>
〔五〕　索隱謂馬前足探向前，後足趹於後．趹音烏穴反．趹謂後足抉地，言馬之走埶疾也．<lb/>
〔六〕　索隱按：七尺曰尋．言馬走之疾，前後蹄閒一擲過三尋也．<lb/>
<pb ed='ZHSJ' n='70-2294a' xml:id='KX2a0001_ZHSJ_70-2294a'/><lb/>
〔七〕　索隱徒者，徒跣也．裼，袒也，謂袒而見肉也．<lb/>
　　「夫羣臣諸侯不料地之寡，而聽從人之甘言好辭，比周以相飾也，皆奮曰『聽吾計可以<lb/>
彊霸天下』．夫不顧社稷之長利而聽須臾之說，詿誤人主，無過此者．<lb/>
　　「大王不事秦，秦下甲據宜陽，斷韓之上地，東取成皋､滎陽，則鴻臺之宮､桑林之<lb/>
苑〔一〕非王之有也．夫塞成皋，絕上地，則王之國分矣．先事秦則安，不事秦則危．夫造禍<lb/>
而求其福報，計淺而怨深，逆秦而順楚，雖欲毋亡，不可得也．<lb/>
〔一〕　集解徐廣曰：「桑，一作『栗』．」　索隱按：此皆韓之宮苑，亦見戰國策．<lb/>
　　「故為大王計，莫如為秦．〔一〕秦之所欲莫如弱楚，而能弱楚者如韓．非以韓能彊於<lb/>
楚也，其地勢然也．今王西面而事秦以攻楚，秦王必喜．夫攻楚以利其地，轉禍而說秦，計<lb/>
無便於此者．」<lb/>
〔一〕　集解為，于偽反．<lb/>
　　韓王聽儀計．張儀歸報，秦惠王封儀五邑，號曰武信君．使張儀東說齊湣王曰：「天下<lb/>
彊國無過齊者，大臣父兄殷衆富樂．然而為大王計者，皆為一時之說，不顧百世之利．從<lb/>
人說大王者，必曰『齊西有彊趙，南有韓與梁．齊，負海之國也，地廣民衆，兵彊士勇，雖有<lb/>
百秦，將無柰齊何』．大王賢其說而不計其實．夫從人朋黨比周，莫不以從為可．臣聞之，<lb/>
<pb ed='ZHSJ' n='70-2295a' xml:id='KX2a0001_ZHSJ_70-2295a'/><lb/>
齊與魯三戰而魯三勝，國以危亡隨其後，雖有戰勝之名，而有亡國之實．是何也？齊大而<lb/>
魯小也．今秦之與齊也，猶齊之與魯也．秦趙戰於河漳之上，再戰而趙再勝秦；戰於番<lb/>
吾〔一〕之下，再戰又勝秦．四戰之後，趙之亡卒數十萬，邯鄲僅存，雖有戰勝之名而國已破<lb/>
矣．是何也？秦彊而趙弱．<lb/>
〔一〕　索隱上音盤，又音婆，趙之邑也．<lb/>
　　「今秦楚嫁女娶婦，為昆弟之國．韓獻宜陽；梁效河外；〔一〕趙入朝澠〔二〕池，割河<lb/>
閒〔三〕以事秦．大王不事秦，秦驅韓梁攻齊之南地，悉趙兵渡清河，指博關，〔四〕臨菑､即墨<lb/>
非王之有也．國一日見攻，雖欲事秦，不可得也．是故願大王孰計之也．」<lb/>
〔一〕　索隱按：河外，河之南邑，若曲沃､平周等也．　正義謂同､華州地也．<lb/>
〔二〕　集解緜善反．<lb/>
〔三〕　索隱謂河漳之閒邑，暫割以事秦耳．　正義河閒，瀛州縣．<lb/>
〔四〕　正義博關在博州．趙兵從貝州度黃河，指博關，則漯河南臨淄､即墨危矣．<lb/>
　　齊王曰：「齊僻陋，隱居東海之上，未嘗聞社稷之長利也．」乃許張儀．<lb/>
　　張儀去，西說趙王曰：「敝邑秦王使使臣效愚計於大王．大王收率天下以賓秦，秦兵不<lb/>
敢出函谷關十五年．大王之威行於山東，敝邑恐懼懾伏，繕甲厲兵，飾車騎，〔一〕習馳射，力<lb/>
<pb ed='ZHSJ' n='70-2296a' xml:id='KX2a0001_ZHSJ_70-2296a'/><lb/>
田積粟，守四封之內，愁居懾處，不敢動搖，唯大王有意督過之也．〔二〕<lb/>
〔一〕　正義飾音勑．<lb/>
〔二〕　索隱督者，正其事而責之．督過，是深責其過也．<lb/>
　　「今以大王之力，舉巴蜀，并漢中，包兩周，遷九鼎，守白馬之津．秦雖僻遠，然而心忿<lb/>
含怒之日久矣．今秦有敝甲凋兵，軍於澠池，願渡河踰漳，據番吾，會邯鄲之下，願以甲子<lb/>
合戰，以正殷紂之事，敬使使臣先聞左右．<lb/>
　　「凡大王之所信為從者恃蘇秦．蘇秦熒惑諸侯，以是為非，以非為是，欲反齊國，而自<lb/>
令車裂於市．夫天下之不可一亦明矣．今楚與秦為昆弟之國，而韓梁稱為東藩之臣，齊獻<lb/>
魚鹽之地，此斷趙之右臂也．夫斷右臂而與人鬬，失其黨而孤居，求欲毋危，豈可得乎？<lb/>
　　「今秦發三將軍：其一軍塞午道，〔一〕告齊使興師渡清河，軍於邯鄲之東；一軍軍成皋，<lb/>
驅韓梁軍於河外；〔二〕一軍軍於澠池．約四國為一以攻趙，趙（<note>服</note>）【破】，必四分其地．是故<lb/>
不敢匿意隱情，先以聞於左右．臣竊為大王計，莫如與秦王遇於澠池，面相見而口相結，請<lb/>
案兵無攻．願大王之定計．」<lb/>
〔一〕　索隱此午道當在趙之東，齊之西也．午道，地名也．鄭玄云「一縱一橫為午」，謂交道也．<lb/>
〔二〕　正義河外謂鄭､滑州，北臨河．<lb/>
<pb ed='ZHSJ' n='70-2297a' xml:id='KX2a0001_ZHSJ_70-2297a'/><lb/>
　　趙王曰：「先王之時，奉陽君專權擅勢，蔽欺先王，獨擅綰事，寡人居屬師傅，不與國謀<lb/>
計．先王[⿱𠫓廾]羣臣，寡人年幼，奉祀之日新，心固竊疑焉，以為一從不事秦，非國之長利也．<lb/>
乃且願變心易慮，割地謝前過以事秦．方將約車趨行，〔一〕適聞使者之明詔．」趙王許張<lb/>
儀，張儀乃去．<lb/>
〔一〕　正義趨音趣．<lb/>
　　北之燕，說燕昭王曰：「大王之所親莫如趙．昔趙襄子嘗以其姊為代王妻，欲并代，約<lb/>
與代王遇於句注之塞．〔一〕乃令工人作為金斗，長其尾，〔二〕令可以擊人．與代王飲，陰告廚<lb/>
人曰：『即酒酣樂，進熱啜，〔三〕反斗以擊之．』〔四〕於是酒酣樂，進熱啜，廚人進斟，因反斗以<lb/>
擊代王，殺之，王腦塗地．其姊聞之，因摩笄以自刺，故至今有摩笄之山．〔五〕代王之亡，天<lb/>
下莫不聞．<lb/>
〔一〕　正義句注山在代州也．上音勾．<lb/>
〔二〕　索隱斗音主．凡方者為斗，若安長柄，則名為枓，音主．尾即斗之柄，其形若刀也．<lb/>
〔三〕　索隱音昌悅反．按：謂熱而啜之，是羹也．於下云「廚人進斟」，斟謂羹勺，故因名羹曰斟．左氏「羊羹不斟」<lb/>
　　　　是也．<lb/>
〔四〕　正義反即倒斗柄擊也．<lb/>
<pb ed='ZHSJ' n='70-2298a' xml:id='KX2a0001_ZHSJ_70-2298a'/><lb/>
〔五〕　集解笄，婦人之首飾，如今象牙擿．　正義笄，今簪也．摩笄山在蔚州飛狐縣東北百五十里．<lb/>
　　「夫趙王之很戾無親，大王之所明見，且以趙王為可親乎？趙興兵攻燕，再圍燕都而劫<lb/>
大王，大王割十城以謝．今趙王已入朝澠池，效河閒以事秦．今大王不事秦，秦下甲雲中､<lb/>
九原，驅趙而攻燕，則易水､長城〔一〕非大王之有也．<lb/>
〔一〕　正義並在易州界．<lb/>
　　「且今時趙之於秦猶郡縣也，不敢妄舉師以攻伐．今王事秦，秦王必喜，趙不敢妄動，<lb/>
是西有彊秦之援，而南無齊趙之患，是故願大王孰計之．」<lb/>
　　燕王曰：「寡人蠻夷僻處，雖大男子裁〔一〕如嬰兒，言不足以采正計．今上客幸教之，請<lb/>
西面而事秦，獻恆山之尾〔二〕五城．」燕王聽儀．儀歸報，未至咸陽而秦惠王卒，武王立．<lb/>
武王自為太子時不說張儀，及即位，羣臣多讒張儀曰：「無信，左右賣國以取容．秦必復用<lb/>
之，恐為天下笑．」諸侯聞張儀有卻武王，皆畔衡，復合從．<lb/>
〔一〕　集解音在．<lb/>
〔二〕　索隱尾猶末也．謂獻恆山城以與秦．<lb/>
<pb ed='ZHSJ' n='70-2299a' xml:id='KX2a0001_ZHSJ_70-2299a'/><lb/>
<lb/>
　　秦武王元年，羣臣日夜惡張儀未已，而齊讓又至．張儀懼誅，乃因謂秦武王曰：「儀有<lb/>
愚計，願效之．」王曰：「柰何？」對曰：「為秦社稷計者，東方有大變，然後王可以多割得地<lb/>
也．今聞齊王甚憎儀，儀之所在，必興師伐之．故儀願乞其不肖之身之梁，齊必興師而伐<lb/>
梁．梁齊之兵連於城下而不能相去，王以其閒伐韓，入三川，出兵函谷而毋伐，以臨周，祭<lb/>
器必出．〔一〕挾天子，按圖籍，此王業也．」秦王以為然，乃具革車三十乘，入儀之梁．齊果<lb/>
興師伐之．梁哀王恐．張儀曰：「王勿患也，請令罷齊兵．」乃使其舍人馮喜〔二〕之楚，借使<lb/>
之齊，謂齊王曰：「王甚憎張儀；雖然，亦厚矣王之託儀於秦也！」齊王曰：「寡人憎儀，儀<lb/>
之所在，必興師伐之，何以託儀？」對曰：「是乃王之託儀也．夫儀之出也，固與秦王約曰：<lb/>
『為王計者，東方有大變，然後王可以多割得地．今齊王甚憎儀，儀之所在，必興師伐之．故<lb/>
儀願乞其不肖之身之梁，齊必興師伐之．齊梁之兵連於城下而不能相去，王以其閒伐韓，<lb/>
入三川，出兵函谷而無伐，以臨周，祭器必出．挾天子，案圖籍，此王業也．』秦王以為然，<lb/>
故具革車三十乘而入之梁也．今儀入梁，王果伐之，是王內罷國而外伐與國，〔三〕廣鄰敵以<lb/>
內自臨，而信儀於秦王也．此臣之所謂『託儀』也．」齊王曰：「善．」乃使解兵．<lb/>
〔一〕　索隱凡王者大祭祀必陳設文物軒車彝器等，因謂此等為祭器也．<lb/>
<pb ed='ZHSJ' n='70-2300a' xml:id='KX2a0001_ZHSJ_70-2300a'/><lb/>
〔二〕　索隱此與戰國策同．舊本作「憙」者，誤也．<lb/>
〔三〕　索隱謂齊之伐梁也．梁之與齊，先相許與約從為鄰，故云與國也．<lb/>
　　張儀相魏一歲，卒〔一〕於魏也．<lb/>
〔一〕　索隱年表張儀以安僖王十年卒．紀年云梁安僖王九年五月卒．<lb/>
　　陳軫者，游說之士．與張儀俱事秦惠王，皆貴重，爭寵．張儀惡陳軫於秦王曰：「軫<lb/>
重幣輕使秦楚之閒，將為國交也．今楚不加善於秦而善軫者，軫自為厚而為王薄也．且軫<lb/>
欲去秦而之楚，王胡不聽乎？」王謂陳軫曰：「吾聞子欲去秦之楚，有之乎？」軫曰：「然．」<lb/>
王曰：「儀之言果信矣．」軫曰：「非獨儀知之也，行道之士盡知之矣．昔子胥忠於其君而天<lb/>
下爭以為臣，曾參孝於其親而天下願以為子．故賣僕妾不出閭巷而售者，良僕妾也；出婦<lb/>
嫁於鄉曲者，良婦也．今軫不忠其君，楚亦何以軫為忠乎？忠且見[⿱𠫓廾]，軫不之楚何歸乎？」<lb/>
王以其言為然，遂善待之．<lb/>
　　居秦期年，秦惠王終相張儀，而陳軫奔楚．楚未之重也，而使陳軫使於秦．過梁，欲見<lb/>
犀首．犀首謝弗見．軫曰：「吾為事來，〔一〕公不見軫，軫將行，不得待異日．」犀首見之．<lb/>
<pb ed='ZHSJ' n='70-2301a' xml:id='KX2a0001_ZHSJ_70-2301a'/><lb/>
陳軫曰：「公何好飲也？」犀首曰：「無事也．」曰：「吾請令公厭事〔二〕可乎？」曰：「柰何？」<lb/>
曰：「田需〔三〕約諸侯從親，楚王疑之，未信也．公謂於王曰：『臣與燕､趙之王有故，數使人<lb/>
來，曰：「無事何不相見」，願謁行於王．』王雖許公，公請毋多車，以車三十乘，可陳之於庭，<lb/>
明言之燕､趙．」燕､趙客聞之，馳車告其王，使人迎犀首．楚王聞之大怒，曰：「田需與寡人<lb/>
約，而犀首之燕､趙，是欺我也．」怒而不聽其事．齊聞犀首之北，使人以事委焉．犀首遂<lb/>
行，三國相事皆斷於犀首．軫遂至秦．<lb/>
〔一〕　索隱軫語犀首，言我故來，欲有教汝之事，何不相見．<lb/>
〔二〕　索隱上一豔反．厭者，飽也，謂欲令其多事也．<lb/>
〔三〕　索隱需時為魏相也．<lb/>
　　韓魏相攻，期年不解．秦惠王欲救之，問於左右．左右或曰救之便，或曰勿救便，惠<lb/>
王未能為之決．陳軫適至秦，惠王曰：「子去寡人之楚，亦思寡人不？」陳軫對曰：「王聞<lb/>
夫越人莊舄乎？」王曰：「不聞．」曰：「越人莊舄仕楚執珪，有頃而病．楚王曰：『舄故越之<lb/>
鄙細人也，今仕楚執珪，貴富矣，亦思越不？』中謝〔一〕對曰：『凡人之思故，在其病也．彼<lb/>
思越則越聲，不思越則楚聲．』使人往聽之，猶尚越聲也．今臣雖[⿱𠫓廾]逐之楚，豈能無秦聲<lb/>
哉！」惠王曰：「善．今韓魏相攻，期年不解，或謂寡人救之便，或曰勿救便，〔二〕寡人不能<lb/>
<pb ed='ZHSJ' n='70-2302a' xml:id='KX2a0001_ZHSJ_70-2302a'/><lb/>
決，願子為子主計〔三〕之餘，為寡人計之．」陳軫對曰：「亦嘗有以夫卞莊子〔四〕刺虎聞於王<lb/>
者乎？莊子欲刺虎，館豎子止之，曰：『兩虎方且食牛，食甘必爭，爭則必鬬，鬬則大者傷，小<lb/>
者死，從傷而刺之，一舉必有雙虎之名．』卞莊子以為然，立須之．有頃，兩虎果鬬，大者<lb/>
傷，小者死．莊子從傷者而刺之，一舉果有雙虎之功．今韓魏相攻，期年不解，是必大國<lb/>
傷，小國亡，從傷而伐之，一舉必有兩實．此猶莊子刺虎之類也．臣主與王何異也．」〔五〕惠<lb/>
王曰：「善．」卒弗救．大國果傷，小國亡，秦興兵而伐，大剋之．此陳軫之計也．<lb/>
〔一〕　索隱蓋謂侍御之官．<lb/>
〔二〕　索隱此蓋張儀等之計策．<lb/>
〔三〕　索隱子指陳軫也．子主謂楚王．<lb/>
〔四〕　索隱館莊子．謂逆旅舍其人字莊子者，或作「卞莊子」也．<lb/>
〔五〕　索隱臣主，為軫之主楚王也．王，秦惠王．以言我主與王俱宜待韓､魏之斃而擊之，亦無異也．<lb/>
　　犀首者，魏之陰晉人也，〔一〕名衍，姓公孫氏．與張儀不善．<lb/>
〔一〕　集解司馬彪曰：「犀首，魏官名，若今虎牙將軍．」<lb/>
<pb ed='ZHSJ' n='70-2303a' xml:id='KX2a0001_ZHSJ_70-2303a'/><lb/>
　　張儀為秦之魏，魏王相張儀．犀首弗利，故令人謂韓公叔曰：「張儀已合秦魏矣，其言<lb/>
曰〔一〕『魏攻南陽，秦攻三川』．魏王所以貴張子者，欲得韓地也．且韓之南陽已舉矣，子何<lb/>
不少委焉以為衍功，則秦魏之交可錯矣．〔二〕然則魏必圖秦而[⿱𠫓廾]儀，收韓而相衍．」公叔以<lb/>
為便，因委之犀首以為功．果相魏．張儀去．〔三〕<lb/>
〔一〕　正義此張儀合秦魏之辭也．<lb/>
〔二〕　索隱錯音措．按：錯，停止也．<lb/>
〔三〕　集解徐廣曰：「復相秦．」<lb/>
　　義渠君朝於魏．犀首聞張儀復相秦，害之．犀首乃謂義渠君曰：「道遠不得復過，〔一〕<lb/>
請謁事情．」〔二〕曰：「中國無事，〔三〕秦得燒掇焚杅〔四〕君之國；有事，〔五〕秦將輕使重幣事君<lb/>
之國．」〔六〕其後五國伐秦．〔七〕會陳軫謂秦王曰：「義渠君者，蠻夷之賢君也，不如賂之以撫<lb/>
其志．」秦王曰：「善．」乃以文繡千純，〔八〕婦女百人遺義渠君．義渠君致羣臣而謀曰：「此<lb/>
公孫衍所謂邪？」〔九〕乃起兵襲秦，大敗秦人李伯之下．〔一０〕<lb/>
〔一〕　索隱音戈．言義渠道遠，今日已後，不復得更過相見．<lb/>
〔二〕　索隱謂欲以秦之緩急告語之也．<lb/>
〔三〕　索隱按：謂山東諸侯齊､魏之大國等．　正義中國謂關東六國．無事，不共攻秦．<lb/>
<pb ed='ZHSJ' n='70-2304a' xml:id='KX2a0001_ZHSJ_70-2304a'/><lb/>
〔四〕　集解徐廣曰：「一孤切．」　索隱掇音都活反，謂焚燒而侵掠．焚杅音煩烏二音．按：焚揉而牽制也．戰國<lb/>
　　　　策云「秦且燒焫君之國」，是說其事也．<lb/>
〔五〕　索隱謂山東諸國共伐秦也．<lb/>
〔六〕　索隱謂秦求親義渠君也．　正義有事謂六國攻秦．秦若被攻伐，則必輕使重幣，事義渠之國，欲令相助．<lb/>
　　　　犀首此言，令義渠君勿援秦也．<lb/>
〔七〕　索隱按：表秦惠王後元七年，楚､魏､齊､韓､趙五國共攻秦，是其事也．<lb/>
〔八〕　索隱凡絲緜布帛等一段為一純．純音屯．<lb/>
〔九〕　索隱按：謂上文犀首云「（君之國）有事，秦將輕使重幣事君之國」，故云「衍之所謂」，因起兵襲秦以傷張儀也．<lb/>
〔一０〕索隱入李伯之下．謂義渠破秦而收軍，而入於李伯之下，則李伯人名或邑號．戰國策「伯」作「帛」．<lb/>
　　張儀已卒之後，犀首入相秦．嘗佩五國之相印，為約長．〔一〕<lb/>
〔一〕　索隱佩五國之印，為約長．犀首後相五國，或從或橫，常為約長．<lb/>
　　太史公曰：三晉多權變之士，夫言從衡彊秦者大抵皆三晉之人也．夫張儀之行事甚於<lb/>
蘇秦，然世惡蘇秦者，以其先死，而儀振暴〔一〕其短以扶其說，〔二〕成其衡道．〔三〕要之，此兩<lb/>
人真傾危之士哉！<lb/>
〔一〕　索隱下音步卜反．振謂振揚而暴露其短．<lb/>
<pb ed='ZHSJ' n='70-2305a' xml:id='KX2a0001_ZHSJ_70-2305a'/><lb/>
〔二〕　索隱按：扶謂說彼之非，成我之是，扶會己之說辭．<lb/>
〔三〕　索隱張儀說六國，使連衡而事秦，故云「成其衡道」．然山東地形從長，蘇秦相六國，令從親而賓秦也．關西地<lb/>
　　　　形衡長，張儀相六國，令破其從而連秦之衡，故謂張儀為連橫矣．<lb/>
【索隱述贊】儀未遭時，頻被困辱．及相秦惠，先韓後蜀．連衡齊魏，傾危誑惑．陳軫挾權，犀首騁欲．<lb/>
如何三晉，繼有斯德．<lb/>
<pb ed='ZHSJ' n='70-2306a' xml:id='KX2a0001_ZHSJ_70-2306a'/><lb/>
<lb/>
</p></div>
