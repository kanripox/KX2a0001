<div xmlns='http://www.tei-c.org/ns/1.0'  xml:id='KX2a0001_hist_077'>
<div><head>史記卷七十七<lb/></head>
<p xml:id='SHIJI_ZHSJ_077-2377a-2'>魏公子列傳第十七<lb/></p>
<p xml:id='SHIJI_ZHSJ_077-2377a-3'>魏公子無忌者，魏昭王子少子而魏安釐王異母弟也．昭王薨，安釐王即位，封公子為信<lb/>陵君．<ref type="note" target="#KX2a0001_hist_077-note1" n="〔一〕"/>是時范睢亡魏相秦，以怨魏齊故，秦兵圍大梁，破魏華陽下軍，走芒卯．魏王及公<lb/>子患之．<lb/></p>
<p xml:id='SHIJI_ZHSJ_077-2377a-4'>公子為人仁而下士，士無賢不肖皆謙而禮交之，不敢以其富貴驕士．士以此方數千里<lb/>爭往歸之，致食客三千人．當是時，諸侯以公子賢，多客，不敢加兵謀魏十餘年．<lb/></p>
<p xml:id='SHIJI_ZHSJ_077-2377a-5'>公子與魏王博，而北境傳舉烽，言「趙寇至，且入界」．<ref type="note" target="#KX2a0001_hist_077-note2" n="〔一〕"/>魏王釋博，欲召大臣謀．公子<lb/>止王曰：「趙王田獵耳，非為寇也．」<ref type="note" target="#KX2a0001_hist_077-note3" n="〔二〕"/>復博如故．王恐，心不在博．居頃，復從北方來傳言<lb/>曰：「趙王獵耳，非為寇也．」魏王大驚，曰：「公子何以知之？」公子曰：「臣之客有能深得<lb/>趙王陰事<ref type="note" target="#KX2a0001_hist_077-note4" n="〔三〕"/>者，趙王所為，客輒以報臣，臣以此知之．」是後魏王畏公子之賢能，不敢任公<lb/>子以國政．<lb/></p>
<p xml:id='SHIJI_ZHSJ_077-2378a-7'>魏有隱士曰侯嬴，<ref type="note" target="#KX2a0001_hist_077-note5" n="〔一〕"/>年七十，家貧，為大梁夷門監者．公子聞之，往請，欲厚遺之．不<lb/>肯受，曰：「臣脩身絜行數十年，終不以監門困故而受公子財．」公子於是乃置酒大會賓客．<lb/>坐定，公子從車騎，虛左，自迎夷門侯生．侯生攝敝衣冠，直上載公子上坐，不讓，欲以觀公<lb/>子．公子執轡愈恭．侯生又謂公子曰：「臣有客在市屠中，願枉車騎過之．」公子引車入巿，<lb/>侯生下見其客朱亥，俾倪<ref type="note" target="#KX2a0001_hist_077-note6" n="〔二〕"/>故久立，與其客語，微察公子．公子顏色愈和．當是時，魏將<lb/>相宗室賓客滿堂，待公子舉酒．巿人皆觀公子執轡．從騎皆竊罵侯生．侯生視公子色終<lb/>不變，乃謝客就車．至家，公子引侯生坐上坐，徧贊賓客，<ref type="note" target="#KX2a0001_hist_077-note7" n="〔三〕"/>賓客皆驚．酒酣，公子起，為<lb/>壽侯生前．侯生因謂公子曰：「今日嬴之為公子亦足矣．<ref type="note" target="#KX2a0001_hist_077-note8" n="〔四〕"/>嬴乃夷門抱關者也，而公子親<lb/>枉車騎，自迎嬴於衆人廣坐之中，不宜有所過，今公子故過之．然嬴欲就公子之名，故久立<lb/>公子車騎巿中，過客以觀公子，公子愈恭．巿人皆以嬴為小人，而以公子為長者能下士<lb/>也．」於是罷酒，侯生遂為上客．<lb/></p>
<p xml:id='SHIJI_ZHSJ_077-2379a-9'>侯生謂公子曰：「臣所過屠者朱亥，此子賢者，世莫能知，故隱屠閒耳．」公子往數請<lb/>之，朱亥故不復謝，公子怪之．<lb/></p>
<p xml:id='SHIJI_ZHSJ_077-2379a-10'>魏安釐王二十年，秦昭王已破趙長平軍，又進兵圍邯鄲．公子姊為趙惠文王弟平原君<lb/>夫人，數遺魏王及公子書，請救於魏．魏王使將軍晉鄙<ref type="note" target="#KX2a0001_hist_077-note9" n="〔一〕"/>將十萬衆救趙．秦王使使者告<lb/>魏王曰：「吾攻趙旦暮且下，而諸侯敢救者，已拔趙，必移兵先擊之．」魏王恐，使人止晉鄙，<lb/>留軍壁鄴，名為救趙，實持兩端以觀望．平原君使者冠蓋相屬於魏，讓魏公子曰：「勝所以<lb/>自附為婚姻者，以公子之高義，為能急人之困．今邯鄲旦暮降秦而魏救不至，安在公子能<lb/>急人之困也！且公子縱輕勝，[⿱𠫓廾]之降秦，獨不憐公子姊邪？」公子患之，數請魏王，及賓客<lb/>辯士說王萬端．魏王畏秦，終不聽公子．公子自度終不能得之於王，計不獨生而令趙亡，<lb/>乃請賓客，約車騎百餘乘，欲以客往赴秦軍，與趙俱死．<lb/></p>
<p xml:id='SHIJI_ZHSJ_077-2380a-12'>行過夷門，見侯生，具告所以欲死秦軍狀．辭決而行，侯生曰：「公子勉之矣，老臣不<lb/>能從．」公子行數里，心不快，曰：「吾所以待侯生者備矣，天下莫不聞，今吾且死而侯生曾<lb/>無一言半辭送我，我豈有所失哉？」復引車還，問侯生．侯生笑曰：「臣固知公子之還也．」<lb/>曰：「公子喜士，名聞天下．今有難，無他端而欲赴秦軍，譬若以肉投餒虎，何功之有哉？尚<lb/>安事客？然公子遇臣厚，公子往而臣不送，以是知公子恨之復返也．」公子再拜，因問．侯<lb/>生乃屏人閒語，<ref type="note" target="#KX2a0001_hist_077-note10" n="〔一〕"/>曰：「嬴聞晉鄙之兵符常在王臥內，而如姬最幸，出入王臥內，力能竊之．<lb/>嬴聞如姬父為人所殺，如姬資之三年，<ref type="note" target="#KX2a0001_hist_077-note11" n="〔二〕"/>自王以下欲求報其父仇，莫能得．如姬為公子<lb/>泣，公子使客斬其仇頭，敬進如姬．如姬之欲為公子死，無所辭，顧未有路耳．公子誠一開<lb/>口請如姬，如姬必許諾，則得虎符奪晉鄙軍，北救趙而西卻秦，此五霸之伐也．」公子從其<lb/>計，請如姬．如姬果盜晉鄙兵符與公子．<lb/></p>
<p xml:id='SHIJI_ZHSJ_077-2380a-13'>公子行，侯生曰：「將在外，主令有所不受，以便國家．公子即合符，而晉鄙不授公子兵<lb/>而復請之，事必危矣．臣客屠者朱亥可與俱，此人力士．晉鄙聽，大善；不聽，可使擊之．」<lb/>於是公子泣．侯生曰：「公子畏死邪？何泣也？」公子曰：「晉鄙嚄唶<ref type="note" target="#KX2a0001_hist_077-note12" n="〔一〕"/>宿將，往恐不聽，<lb/>必當殺之，是以泣耳，豈畏死哉？」於是公子請朱亥．朱亥笑曰：「臣迺市井鼓刀屠者，而<lb/>公子親數存之，所以不報謝者，以為小禮無所用．今公子有急，此乃臣效命之秋也．」遂與<lb/>公子俱．公子過謝侯生．侯生曰：「臣宜從，老不能．請數公子行日，以至晉鄙軍之日，北<lb/>鄉自剄，以送公子．」公子遂行．<lb/></p>
<p xml:id='SHIJI_ZHSJ_077-2381a-15'>至鄴，矯魏王令代晉鄙．晉鄙合符，疑之，舉手視公子曰：「今吾擁十萬之衆，屯於境<lb/>上，國之重任，今單車來代之，何如哉？」欲無聽．朱亥袖四十斤鐵椎，椎殺晉鄙，公子遂<lb/>將晉鄙軍．勒兵下令軍中曰：「父子俱在軍中，父歸；兄弟俱在軍中，兄歸；獨子無兄弟，<lb/>歸養．」得選兵八萬人，進兵擊秦軍．秦軍解去，遂救邯鄲，存趙．趙王及平原君自迎公子<lb/>於界，平原君負󺡱矢<ref type="note" target="#KX2a0001_hist_077-note13" n="〔一〕"/>為公子先引．趙王再拜曰：「自古賢人未有及公子者也．」當此之<lb/>時，平原君不敢自比於人．公子與侯生決，至軍，侯生果北鄉自剄．<lb/></p>
<p xml:id='SHIJI_ZHSJ_077-2382a-17'>魏王怒公子之盜其兵符，矯殺晉鄙，公子亦自知也．已卻秦存趙，使將將其軍歸魏，而<lb/>公子獨與客留趙．趙孝成王德公子之矯奪晉鄙兵而存趙，乃與平原君計，以五城封公子．<lb/>公子聞之，意驕矜而有自功之色．客有說公子曰：「物有不可忘，或有不可不忘．夫人有德於<lb/>公子，公子不可忘也；公子有德於人，願公子忘之也．且矯魏王令，奪晉鄙兵以救趙，於趙<lb/>則有功矣，於魏則未為忠臣也．公子乃自驕而功之，竊為公子不取也．」於是公子立自責，<lb/>似若無所容者．趙王埽除自迎，執主人之禮，引公子就西階．公子側行辭讓，從東階上．<ref type="note" target="#KX2a0001_hist_077-note14" n="〔一〕"/><lb/>自言辠過，以負於魏，<ref type="note" target="#KX2a0001_hist_077-note15" n="〔二〕"/>無功於趙．趙王侍酒至暮，口不忍獻五城，以公子退讓也．公子<lb/>竟留趙．趙王以鄗<ref type="note" target="#KX2a0001_hist_077-note16" n="〔三〕"/>為公子湯沐邑，魏亦復以信陵奉公子．公子留趙．<lb/></p>
<p xml:id='SHIJI_ZHSJ_077-2382a-18'>公子聞趙有處士毛公藏於博徒，薛公藏於賣漿家，<ref type="note" target="#KX2a0001_hist_077-note17" n="〔一〕"/>公子欲見兩人，兩人自匿不肯見<lb/>公子．公子聞所在，乃閒步往從此兩人游，甚歡．平原君聞之，謂其夫人曰：「始吾聞夫人<lb/>弟公子天下無雙，今吾聞之，乃妄從博徒賣漿者游，公子妄人耳．」夫人以告公子．公子乃<lb/>謝夫人去，曰：「始吾聞平原君賢，故負魏王而救趙，以稱平原君．平原君之游，徒豪舉<lb/>耳，<ref type="note" target="#KX2a0001_hist_077-note18" n="〔二〕"/>不求士也．無忌自在大梁時，常聞此兩人賢，至趙，恐不得見．以無忌從之游，尚恐<lb/>其不我欲也，今平原君乃以為羞，其不足從游．」乃裝為去．夫人具以語平原君．平原君<lb/>乃免冠謝，固留公子．平原君門下聞之，半去平原君歸公子，天下士復往歸公子，公子傾平<lb/>原君客．<lb/></p>
<p xml:id='SHIJI_ZHSJ_077-2383a-20'>公子留趙十年不歸．秦聞公子在趙，日夜出兵東伐魏．魏王患之，使使往請公子．公<lb/>子恐其怒之，乃誡門下：「有敢為魏王使通者，死．」賓客皆背魏之趙，莫敢勸公子歸．毛<lb/>公､薛公<ref type="note" target="#KX2a0001_hist_077-note19" n="〔一〕"/>兩人往見公子曰：「公子所以重於趙，名聞諸侯者，徒以有魏也．今秦攻魏，魏<lb/>急而公子不恤，使秦破大梁而夷先王之宗廟，公子當何面目立天下乎？」語未及卒，公子<lb/>立變色，告車趣駕歸救魏．<lb/></p>
<p xml:id='SHIJI_ZHSJ_077-2383a-21'>魏王見公子，相與泣，而以上將軍印授公子，公子遂將．魏安釐王三十年，公子使使遍<lb/>告諸侯．諸侯聞公子將，各遣將將兵救魏．公子率五國之兵破秦軍於河外，走蒙驁．遂乘<lb/>勝逐秦軍至函谷關，抑秦兵，<ref type="note" target="#KX2a0001_hist_077-note20" n="〔一〕"/>秦兵不敢出．當是時，公子威振天下，諸侯之客進兵法，公<lb/>子皆名之，<ref type="note" target="#KX2a0001_hist_077-note21" n="〔二〕"/>故世俗稱魏公子兵法．<ref type="note" target="#KX2a0001_hist_077-note22" n="〔三〕"/><lb/></p>
<p xml:id='SHIJI_ZHSJ_077-2384a-23'>秦王患之，乃行金萬斤於魏，求晉鄙客，令毀公子於魏王曰：「公子亡在外十年矣，今為<lb/>魏將，諸侯將皆屬，諸侯徒聞魏公子，不聞魏王．公子亦欲因此時定南面而王，諸侯畏公子<lb/>之威，方欲共立之．」秦數使反閒，偽賀公子得立為魏王未也．魏王日聞其毀，不能不信，<lb/>後果使人代公子將．公子自知再以毀廢，乃謝病不朝，與賓客為長夜飲，飲醇酒，多近婦<lb/>女．日夜為樂飲者四歲，竟病酒而卒．其歲，魏安釐王亦薨．<lb/></p>
<p xml:id='SHIJI_ZHSJ_077-2384a-24'>秦聞公子死，使蒙驁攻魏，拔二十城，初置東郡．其後秦稍蠶食魏，十八歲而虜魏<lb/>王，<ref type="note" target="#KX2a0001_hist_077-note23" n="〔一〕"/>屠大梁．<lb/><lb/></p>
<p xml:id='SHIJI_ZHSJ_077-2385a-26'>高祖始微少時，數聞公子賢．及即天子位，每過大梁，常祠公子．高祖十二年，從擊黥<lb/>布還，為公子置守冢五家，世世歲以四時奉祠公子．<lb/></p>
<p xml:id='SHIJI_ZHSJ_077-2385a-27'>太史公曰：吾過大梁之墟，求問其所謂夷門．夷門者，城之東門也．天下諸公子亦有<lb/>喜士者矣，然信陵君之接巖穴隱者，不恥下交，有以也．名冠諸侯，不虛耳．高祖每過之而<lb/>令民奉祠不絕也．<lb/><ref type="note" target="#KX2a0001_hist_077-note24" n="贊"/></p>
</div>
<div type="notes">
<note xml:id="KX2a0001_hist_077-note0"></note>
<note xml:id="KX2a0001_hist_077-note1">〔一〕索隱按：地理志無信陵，或是鄉邑名也．<lb/></note>
<note xml:id="KX2a0001_hist_077-note2">〔一〕集解文穎曰；「作高木櫓，櫓上作桔槔，桔槔頭兜零，以薪置其中，謂之烽．常低之，有寇即火然舉之以相告．」<lb/></note>
<note xml:id="KX2a0001_hist_077-note3">〔二〕正義為，于偽反．<lb/></note>
<note xml:id="KX2a0001_hist_077-note4">〔三〕索隱按：譙周作「探得趙王陰事」．<lb/></note>
<note xml:id="KX2a0001_hist_077-note5">〔一〕索隱音盈．又曹植音「羸瘦」之「羸」．<lb/></note>
<note xml:id="KX2a0001_hist_077-note6">〔二〕索隱上音浦計反，下音五計反．鄒誕云又上音疋未反，下音五弟反．正義不正視也．<lb/></note>
<note xml:id="KX2a0001_hist_077-note7">〔三〕索隱徧音遍．贊者，告也．謂以侯生遍告賓客．<lb/></note>
<note xml:id="KX2a0001_hist_077-note8">〔四〕集解徐廣曰：「為，一作『羞』．」<lb/></note>
<note xml:id="KX2a0001_hist_077-note9">〔一〕索隱魏將姓名也．<lb/></note>
<note xml:id="KX2a0001_hist_077-note10">〔一〕索隱閒音閑．〔閒〕語謂靜語也．<lb/></note>
<note xml:id="KX2a0001_hist_077-note11">〔二〕索隱舊解資之三年謂服齊衰也．今案：資者，畜也．謂欲為父復讎之資畜於心已得三年矣．<lb/></note>
<note xml:id="KX2a0001_hist_077-note12">〔一〕集解上音烏百反，下音莊白反．索隱上烏白反，下爭格反．案：嚄唶謂多詞句也．正義聲類云：「嚄，<lb/>大笑．唶，大呼．」<lb/></note>
<note xml:id="KX2a0001_hist_077-note13">〔一〕集解呂忱曰：「󺡱盛弩矢．」索隱󺡱音蘭．謂以盛矢，如今之胡簏而短也．呂姓，忱名，作字林者．言󺡱盛弩矢之器．<lb/></note>
<note xml:id="KX2a0001_hist_077-note14">〔一〕集解禮記曰：「主人就東階，客就西階．客若降等，則就主人之階．」<lb/></note>
<note xml:id="KX2a0001_hist_077-note15">〔二〕索隱負音佩．<lb/></note>
<note xml:id="KX2a0001_hist_077-note16">〔三〕索隱音臛，趙邑名，屬常山．<lb/></note>
<note xml:id="KX2a0001_hist_077-note17">〔一〕集解徐廣曰：「漿，一作『醪』．」索隱按：別錄云「漿，或作『醪』字」．<lb/></note>
<note xml:id="KX2a0001_hist_077-note18">〔二〕索隱謂豪者舉之．舉亦音據也．<lb/></note>
<note xml:id="KX2a0001_hist_077-note19">〔一〕索隱史不記其名．<lb/></note>
<note xml:id="KX2a0001_hist_077-note20">〔一〕索隱抑音憶．按：抑謂以兵蹙之．<lb/></note>
<note xml:id="KX2a0001_hist_077-note21">〔二〕索隱言公子所得進兵法而必稱其名，以言其恕也．<lb/></note>
<note xml:id="KX2a0001_hist_077-note22">〔三〕集解劉歆七略有魏公子兵法二十一篇，圖七卷．<lb/></note>
<note xml:id="KX2a0001_hist_077-note23">〔一〕索隱魏王名假．<lb/></note>
<note xml:id="KX2a0001_hist_077-note24">【索隱述贊】信陵下士，鄰國相傾．以公子故，不敢加兵．頗知朱亥，盡禮侯嬴．遂卻晉鄙，終辭趙城．<lb/>毛､薛見重，萬古希聲．<lb/><lb/></note>
</div>
</div>