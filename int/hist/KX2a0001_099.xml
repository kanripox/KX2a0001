<div xmlns='http://www.tei-c.org/ns/1.0'><p xml:id='KX2a0001_hist_099'><pb ed='ZHSJ' n='99-2715a' xml:id='KX2a0001_ZHSJ_99-2715a'/><lb/>
史記卷九十九<lb/>
　　劉敬叔孫通列傳第三十九<lb/>
　　劉敬〔一〕者，齊人也．漢五年，戍隴西，過洛陽，高帝在焉．婁敬脫輓輅，〔二〕衣其羊裘，<lb/>
見齊人虞將軍曰：「臣願見上言便事．」虞將軍欲與之鮮衣，〔三〕婁敬曰：「臣衣帛，衣帛見；<lb/>
衣褐，衣褐見：終不敢易衣．」於是虞將軍入言上．上召入見，賜食．<lb/>
〔一〕　索隱敬本姓婁，漢書作「婁敬」．高祖曰「婁即劉也」，因姓劉耳．<lb/>
〔二〕　集解蘇林曰：「一木橫鹿車前，一人推之．」孟康曰：「輅音胡格反．輓音晚．」　索隱輓者，牽也．音晚．輅<lb/>
　　　　者，鹿車前橫木，二人前輓，一人後推之．音胡格反．<lb/>
〔三〕　索隱上音仙．鮮衣，美服也．<lb/>
　　已而問婁敬，婁敬說曰：「陛下都洛陽，豈欲與周室比隆哉？」上曰：「然．」婁敬曰：「陛<lb/>
下取天下與周室異．周之先自后稷，堯封之邰，〔一〕積德累善十有餘世．公劉避桀居豳．太<lb/>
王以狄伐故，去豳，杖馬箠居岐，〔二〕國人爭隨之．及文王為西伯，斷虞芮之訟，始受命，呂<lb/>
<pb ed='ZHSJ' n='99-2716a' xml:id='KX2a0001_ZHSJ_99-2716a'/><lb/>
望､伯夷自海濱來歸之．〔三〕武王伐紂，不期而會孟津之上八百諸侯，皆曰紂可伐矣，遂滅<lb/>
殷．成王即位，周公之屬傅相焉，迺營成周洛邑，〔四〕以此為天下之中也，諸侯四方納貢職，<lb/>
道里均矣，有德則易以王，無德則易以亡．凡居此者，欲令周務以德致人，不欲依阻險，令<lb/>
後世驕奢以虐民也．及周之盛時，天下和洽，四夷鄉風，慕義懷德，附離〔五〕而並事天子，<lb/>
不屯一卒，不戰一士，八夷大國之民莫不賓服，效其貢職．及周之衰也，分而為兩，〔六〕天下<lb/>
莫朝，周不能制也．非其德薄也，而形勢弱也．今陛下起豐沛，收卒三千人，以之徑往而卷<lb/>
蜀漢，定三秦，與項羽戰滎陽，爭成皋之口，大戰七十，小戰四十，使天下之民肝腦塗地，父<lb/>
子暴骨中野，不可勝數，哭泣之聲未絕，傷痍者未起，而欲比隆於成康之時，臣竊以為不侔<lb/>
也．且夫秦地被山帶河，四塞以為固，卒然有急，百萬之衆可具也．因秦之故，資甚美膏腴<lb/>
之地，此所謂天府〔七〕者也．陛下入關而都之，山東雖亂，秦之故地可全而有也．夫與人<lb/>
鬬，不搤其亢，〔八〕拊其背，未能全其勝也．今陛下入關而都，案秦之故地，此亦搤天下之亢<lb/>
而拊其背也．」<lb/>
〔一〕　正義邰音胎．雍州武功縣西南二十三里故斄城是也．說文云：「邰，炎帝之後，姜姓所封國，[⿱𠫓廾]外家也．」毛萇<lb/>
　　　　云：「邰，姜嫄國，堯見天因邰而生后稷，故因封於邰也．」<lb/>
〔二〕　集解張晏曰：「言馬箠，示約．」<lb/>
<pb ed='ZHSJ' n='99-2717a' xml:id='KX2a0001_ZHSJ_99-2717a'/><lb/>
〔三〕　正義呂望宅及廟在蘇州海鹽縣西也．伯夷孤竹國在平州．皆濱東海也．<lb/>
〔四〕　正義括地志云：「故王城一名河南城，本郟鄏，周公所築，在洛州河南縣北九里苑中東北隅．帝王紀云武王伐<lb/>
　　　　紂，營洛邑而定鼎焉．」按此即營都城也．書云「乃營成周」．括地志云：「洛陽故城在洛州洛陽城東二十六里，<lb/>
　　　　周公所築，即成周城也．尚書【序】曰『成周既成，遷殷頑民』．帝王世紀云『居鄘之衆』．」按：劉敬說周之美，<lb/>
　　　　豈言居頑民之所？以此而論，（漢書）【書序】非也．<lb/>
〔五〕　集解莊子曰「附離不以膠漆」也．　索隱案：謂使離者相附也．義見莊子．<lb/>
〔六〕　正義公羊傳云：「東周者何？成周也．西周者何？王城也．」按：周自平王東遷，以下十二王皆都王城，至敬<lb/>
　　　　王乃遷都成周，王󺡬又居王城也．<lb/>
〔七〕　索隱案：戰國策蘇秦說惠王曰「大王之國，地勢形便，此所謂天府」．高誘注云「府，聚也」．<lb/>
〔八〕　集解張晏曰：「亢，喉嚨也．」　索隱搤音戹．亢音胡朗反，一音胡剛反．蘇林以為亢，頸大脈，俗所謂「胡<lb/>
　　　　脈」也．<lb/>
　　高帝問羣臣，羣臣皆山東人，爭言周王數百年，秦二世即亡，不如都周．上疑未能決．<lb/>
及留侯明言入關便，即日車駕西都關中．〔一〕<lb/>
〔一〕　索隱案：謂即日西都之計定也．<lb/>
　　於是上曰：「本言都秦地者婁敬，『婁』者乃『劉』也．」賜姓劉氏，拜為郎中，號為奉春<lb/>
君．〔一〕<lb/>
<pb ed='ZHSJ' n='99-2718a' xml:id='KX2a0001_ZHSJ_99-2718a'/><lb/>
〔一〕　索隱案：張晏云「春為歲之始，以其首謀都關中，故號奉春君．」．<lb/>
　　漢七年，韓王信反，高帝自往擊之．至晉陽，聞信與匈奴欲共擊漢，上大怒，使人使匈<lb/>
奴．匈奴匿其壯士肥牛馬，但見老弱及羸畜．〔一〕使者十輩來，皆言匈奴可擊．上使劉敬復<lb/>
往使匈奴，還報曰：「兩國相擊，此宜夸矜見所長．〔二〕今臣往，徒見羸瘠〔三〕老弱，此必欲見<lb/>
短，伏奇兵以爭利．愚以為匈奴不可擊也．」是時漢兵已踰句注，〔四〕二十餘萬兵已業行．<lb/>
上怒，罵劉敬曰：「齊虜！以口舌得官，今迺妄言沮吾軍．」〔五〕械繫敬廣武．〔六〕遂往，至平<lb/>
城，匈奴果出奇兵圍高帝白登，七日然後得解．高帝至廣武，赦敬，曰：「吾不用公言，以困<lb/>
平城．吾皆已斬前使十輩言可擊者矣．」迺封敬二千戶，為關內侯，號為建信侯．<lb/>
〔一〕　正義上力為反，下許又反．<lb/>
〔二〕　集解韋昭曰：「夸，張；矜，大也．」<lb/>
〔三〕　索隱上力為反．瘠音稷．瘠，瘦也．漢書作「胔」，音漬．胔，肉也，恐非．<lb/>
〔四〕　正義句注山在代州鴈門縣西北三十里．<lb/>
〔五〕　索隱沮音才反．詩傳曰「沮，止也，壞也」．<lb/>
〔六〕　索隱地理志縣名，屬鴈門．　正義廣武故縣在句注山南也．<lb/>
<pb ed='ZHSJ' n='99-2719a' xml:id='KX2a0001_ZHSJ_99-2719a'/><lb/>
<lb/>
　　高帝罷平城歸，韓王信亡入胡．當是時，冒頓為單于，兵彊，控弦三十萬，〔一〕數苦北<lb/>
邊．上患之，問劉敬．劉敬曰：「天下初定，士卒罷於兵，未可以武服也．冒頓殺父代立，妻<lb/>
羣母，以力為威，未可以仁義說也．獨可以計久遠子孫為臣耳，然恐陛下不能為．」上曰：<lb/>
「誠可，何為不能！顧為柰何？」劉敬對曰：「陛下誠能以適長公主妻之，厚奉遺之，彼知漢<lb/>
適女送厚，蠻夷必慕以為閼氏，生子必為太子．代單于．何者？貪漢重幣．陛下以歲時漢<lb/>
所餘彼所鮮數問遺，因使辯士風諭以禮節．冒頓在，固為子婿；死，則外孫為單于．豈嘗<lb/>
聞外孫敢與大父抗禮者哉？兵可無戰以漸臣也．若陛下不能遣長公主，而令宗室及後宮<lb/>
詐稱公主，彼亦知，不肯貴近，無益也．」高帝曰：「善．」欲遣長公主．呂后日夜泣，曰：「妾<lb/>
唯太子､一女，柰何[⿱𠫓廾]之匈奴！」上竟不能遣長公主，而取家人子名為長公主，妻單于．使<lb/>
劉敬往結和親約．<lb/>
〔一〕　集解應劭曰：「控，引也．」<lb/>
　　劉敬從匈奴來，因言「匈奴河南白羊、樓煩王，〔一〕去長安近者七百里，輕騎一日一夜可<lb/>
以至秦中．秦中新破，少民，地肥饒，可益實．夫諸侯初起時，非齊諸田，楚昭、屈、景莫能<lb/>
<pb ed='ZHSJ' n='99-2720a' xml:id='KX2a0001_ZHSJ_99-2720a'/><lb/>
興．今陛下雖都關中，實少人．北近胡寇，東有六國之族，宗彊，一日有變，陛下亦未得高<lb/>
枕而臥也．臣願陛下徙齊諸田，楚昭､屈､景，燕､趙､韓､魏後，及豪桀名家居關中．無事，<lb/>
可以備胡；諸侯有變，亦足率以東伐．此彊本弱末之術也」．上曰：「善．」迺使劉敬徙所<lb/>
言關中十餘萬口．〔二〕<lb/>
〔一〕　集解張晏云：「白羊，匈奴國名．」　索隱案：張晏云白羊，國名．二者並在河南．河南者，案在朔方之河<lb/>
　　　　南，舊並匈奴地也，今亦謂之新秦中．<lb/>
〔二〕　索隱案：小顏云「今高陵､櫟陽諸田，華陰、好畤諸景，及三輔諸屈諸懷尚多，皆此時所徙也」．<lb/>
　　叔孫通者，〔一〕薛人也．〔二〕秦時以文學徵，待詔博士．數歲，陳勝起山東，使者以聞，<lb/>
二世召博士諸儒生問曰：「楚戍卒攻蘄入陳，於公如何？」博士諸生三十餘人前曰：「人臣無<lb/>
將，將即反，罪死無赦．〔三〕願陛下急發兵擊之．」二世怒，作色．叔孫通前曰：「諸生言皆非<lb/>
也．夫天下合為一家，毀郡縣城，鑠其兵，示天下不復用．且明主在其上，法令具於下，使人<lb/>
人奉職，四方輻輳，安敢有反者！此特羣盜鼠竊狗盜耳，何足置之齒牙閒．郡守尉今捕論，<lb/>
何足憂．」二世喜曰：「善．」盡問諸生，諸生或言反，或言盜．於是二世令御史案諸生言反<lb/>
<pb ed='ZHSJ' n='99-2721a' xml:id='KX2a0001_ZHSJ_99-2721a'/><lb/>
者下吏，非所宜言．諸言盜者皆罷之．迺賜叔孫通帛二十匹，衣一襲，〔四〕拜為博士．叔孫通<lb/>
已出宮，反舍，諸生曰：「先生何言之諛也？」通曰：「公不知也，我幾不脫於虎口！」〔五〕迺亡<lb/>
去，之薛，薛已降楚矣．及項梁之薛，叔孫通從之．敗於定陶，從懷王．懷王為義帝，徙長<lb/>
沙，叔孫通留事項王．漢二年，漢王從五諸侯入彭城，叔孫通降漢王．漢王敗而西，因竟從<lb/>
漢．<lb/>
〔一〕　集解晉灼曰：「楚漢春秋名何．」<lb/>
〔二〕　索隱按：楚漢春秋云名何．薛，縣名，屬魯國．<lb/>
〔三〕　集解瓚曰：「將謂逆亂也．公羊傳曰『君親無將，將而必誅』．」<lb/>
〔四〕　索隱案：國語謂之「一稱」，賈逵案禮記「袍必有表不單，衣必有裳，謂之一稱」．杜預云「衣單複具云稱也」．<lb/>
〔五〕　正義幾音祈．<lb/>
　　叔孫通儒服，漢王憎之；迺變其服，服短衣，楚製，〔一〕漢王喜．<lb/>
〔一〕　索隱案：孔文祥云「短衣便事，非儒者衣服．高祖楚人，故從其俗裁製」．<lb/>
　　叔孫通之降漢，從儒生弟子百餘人，然通無所言進，專言諸故羣盜壯士進之．弟子皆<lb/>
竊罵曰：「事先生數歲，幸得從降漢，今不能進臣等，專言大猾，〔一〕何也？」叔孫通聞之，迺<lb/>
謂曰：「漢王方蒙矢石爭天下，〔二〕諸生寧能鬬乎？故先言斬將搴旗〔三〕之士．諸生且待我，<lb/>
<pb ed='ZHSJ' n='99-2722a' xml:id='KX2a0001_ZHSJ_99-2722a'/><lb/>
我不忘矣．」漢王拜叔孫通為博士，號稷嗣君．〔四〕<lb/>
〔一〕　索隱案：類集云「猾，狡也．音滑」．<lb/>
〔二〕　集解漢書音義曰：「謂發石以投人．」<lb/>
〔三〕　集解張晏曰：「搴，卷也．」瓚曰：「拔取曰搴．楚辭曰『朝搴阰之木蘭』．」　索隱搴音起焉反，又己勉反．<lb/>
　　　　案：方言云「南方取物云搴」．許慎云「搴，取也」．王逸云「阰，山名」．又案：埤蒼云「山在楚，音毗」．<lb/>
〔四〕　集解徐廣曰：「蓋言其德業足以繼蹤齊稷下之風流也．」駰案：漢書音義曰「稷嗣，邑名」．<lb/>
　　漢五年，已并天下，諸侯共尊漢王為皇帝於定陶，叔孫通就其儀號．高帝悉去秦苛儀<lb/>
法，為簡易．羣臣飲酒爭功，醉或妄呼，拔劍擊柱，高帝患之．叔孫通知上益厭之也，說上<lb/>
曰：「夫儒者難與進取，可與守成．臣願徵魯諸生，與臣弟子共起朝儀．」高帝曰：「得無難<lb/>
乎？」叔孫通曰：「五帝異樂，三王不同禮．禮者，因時世人情為之節文者也．故夏､殷､周<lb/>
之禮所因損益可知者，謂不相復也．臣願頗采古禮與秦儀雜就之．」上曰：「可試為之，令<lb/>
易知，度吾所能行為之．」<lb/>
　　於是叔孫通使徵魯諸生三十餘人．魯有兩生不肯行，曰：「公所事者且十主，皆面諛以<lb/>
得親貴．今天下初定，死者未葬，傷者未起，又欲起禮樂．禮樂所由起，積德百年而後可興<lb/>
也．吾不忍為公所為．公所為不合古，吾不行．公往矣，無汙我！」叔孫通笑曰：「若真鄙<lb/>
<pb ed='ZHSJ' n='99-2723a' xml:id='KX2a0001_ZHSJ_99-2723a'/><lb/>
儒也，不知時變．」<lb/>
　　遂與所徵三十人西，及上左右為學者與其弟子百餘人為緜蕞〔一〕野外．習之月餘，叔<lb/>
孫通曰：「上可試觀．」上既觀，使行禮，曰：「吾能為此．」迺令羣臣習肄，〔二〕會十月．<lb/>
〔一〕　集解徐廣曰：「表位標準．音子外反．」駰案：如淳曰「置設緜索，為習肄處．蕞謂以茅翦樹地為纂位．春秋<lb/>
　　　　傳曰『置茅蕝』也」．　索隱徐音子外反．如淳云「翦茅樹地，為纂位尊卑之次」．蘇林音纂．韋昭云「引繩為<lb/>
　　　　緜，立表為蕞．音茲會反」．按：賈逵云「束茅以表位為蕝」．又纂文云「蕝，今之『纂』字．包愷音即悅反．又音<lb/>
　　　　纂」．<lb/>
〔二〕　索隱肄亦習也，音異．<lb/>
　　漢七年，長樂宮成，諸侯羣臣皆朝十月．〔一〕儀：先平明，謁者治禮，引以次入殿門，廷中<lb/>
陳車騎步卒衞宮，設兵張旗志．〔二〕傳言「趨」．〔三〕殿下郎中俠陛，陛數百人．功臣列侯諸將<lb/>
軍軍吏以次陳西方，東鄉；文官丞相以下陳東方，西鄉．大行設九賓，臚傳．〔四〕於是皇帝<lb/>
輦出房，〔五〕百官執職〔六〕傳警，〔七〕引諸侯王以下至吏六百石以次奉賀．自諸侯王以下莫<lb/>
不振恐肅敬．至禮畢，復置法酒．〔八〕諸侍坐殿上皆伏抑首，〔九〕以尊卑次起上壽．觴九行，<lb/>
謁者言「罷酒」．御史執法舉不如儀者輒引去．竟朝置酒，無敢讙譁失禮者．於是高帝曰：<lb/>
「吾迺今日知為皇帝之貴也．」迺拜叔孫通為太常，賜金五百斤．<lb/>
〔一〕　索隱小顏云「漢以十月為正，故行朝歲之禮，史家追書十月也」．案：諸書並云十月為歲首，不言以十月為正<lb/>
<pb ed='ZHSJ' n='99-2724a' xml:id='KX2a0001_ZHSJ_99-2724a'/><lb/>
　　　　月．古今注亦云「羣臣始朝十月」也．<lb/>
〔二〕　集解徐廣曰：「一作『幟』．」<lb/>
〔三〕　索隱案：小顏云「傳聲教入者皆令趨．趨，疾行致敬也」．<lb/>
〔四〕　集解漢書音義曰：「傳從上下為臚．」　索隱漢書云「設九賓臚句傳」．蘇林云「上傳語告下為臚，下傳語告上<lb/>
　　　　為句」．臚猶行者矣．韋昭云「大行人掌賓客之禮，今謂之鴻臚也．九賓，則周禮九儀也，謂公､侯､伯､子､男､<lb/>
　　　　孤､卿､大夫､士也」．漢依此以為臚傳，依次傳令上也．向秀注莊子云「從上語下為臚」，音閭．句音九注反．<lb/>
〔五〕　索隱案：輿服志云「殷周以輦載軍器，職載芻豢，至秦始去其輪而輿為尊」也．<lb/>
〔六〕　集解徐廣曰：「一作『幟』．」<lb/>
〔七〕　索隱職音幟，亦音試．傳警者，漢儀云「帝輦動，則左右侍帷幄者稱警」是也．<lb/>
〔八〕　集解文穎曰：「作酒令法也．」蘇林曰：「常會，須天子中起更衣，然後入置酒矣．」　索隱按：文穎云「作酒法<lb/>
　　　　令也」．姚氏云「進酒有禮也．古人飲酒不過三爵，君臣百拜，終日宴不為之亂也」．<lb/>
〔九〕　集解如淳曰：「抑屈．」<lb/>
　　叔孫通因進曰：「諸弟子儒生隨臣久矣，與臣共為儀，願陛下官之．」高帝悉以為郎．叔<lb/>
孫通出，皆以五百斤金賜諸生．諸生迺皆喜曰：「叔孫生誠聖人也，知當世之要務．」<lb/>
　　漢九年，高帝徙叔孫通為太子太傅．漢十二年，高祖欲以趙王如意易太子，叔孫通諫<lb/>
<pb ed='ZHSJ' n='99-2725a' xml:id='KX2a0001_ZHSJ_99-2725a'/><lb/>
上曰：「昔者晉獻公以驪姬之故廢太子，立奚齊，晉國亂者數十年，為天下笑．秦以不蚤定<lb/>
扶蘇，令趙高得以詐立胡亥，自使滅祀，此陛下所親見．今太子仁孝，天下皆聞之；呂后與<lb/>
陛下攻苦食啖，〔一〕其可背哉！陛下必欲廢適而立少，臣願先伏誅，以頸血汙地．」〔二〕高帝<lb/>
曰：「公罷矣，吾直戲耳．」叔孫通曰：「太子天下本，本一搖天下振動，柰何以天下為戲！」<lb/>
高帝曰：「吾聽公言．」及上置酒，見留侯所招客從太子入見，上迺遂無易太子志矣．<lb/>
〔一〕　集解徐廣曰：「攻猶今人言擊也．啖，一作『淡』．」駰案：如淳曰「食無菜茹為啖」．　索隱案：孔文祥云<lb/>
　　　　「與帝共攻冒苦，難俱食淡也」．案：說文云「淡，薄味也」．音唐敢反．<lb/>
〔二〕　索隱楚漢春秋：「叔孫何云『臣三諫不從，請以身當之』．撫劍將自殺．上離席云『吾聽子計，不易太子』．」<lb/>
　　高帝崩，孝惠即位，迺謂叔孫生曰：「先帝園陵寢廟，羣臣莫（<note>能</note>）習．」徙為太常，定宗廟<lb/>
儀法．及稍定漢諸儀法，皆叔孫生為太常所論箸也．<lb/>
　　孝惠帝為東朝長樂宮，〔一〕及閒往，數蹕〔二〕煩人，迺作複道，方築武庫南．〔三〕叔孫生奏<lb/>
事，因請閒曰：「陛下何自築複道高寢，衣冠月出游高廟？高廟，漢太祖，柰何令後世子孫乘<lb/>
宗廟道上行哉？」〔四〕孝惠帝大懼，曰：「急壞之．」叔孫生曰：「人主無過舉．〔五〕今已作，百<lb/>
姓皆知之，今壞此，則示有過舉．願陛下原廟渭北，衣冠月出游之，益廣多宗廟，大孝之<lb/>
<pb ed='ZHSJ' n='99-2726a' xml:id='KX2a0001_ZHSJ_99-2726a'/><lb/>
本也．」上迺詔有司立原廟．原廟起，以複道故．<lb/>
〔一〕　集解關中記曰：「長樂宮本秦之興樂宮也，漢太后常居之．」<lb/>
〔二〕　索隱韋昭云：「蹕，止人行也．」按：長樂､未央宮東西相去稍遠．閒往謂非時也．中閒往來，清道煩人也．<lb/>
〔三〕　集解韋昭曰：「閣道也．」如淳曰：「作複道，方始築武庫南．」<lb/>
〔四〕　集解應劭曰：「月出高帝衣冠，備法駕，名曰游衣冠．」如淳曰：「三輔黃圖高寢在高廟西，高祖衣冠藏在高寢．」<lb/>
　　　　月出游於高廟，其道值所作複道下，故言乘宗廟道上行．<lb/>
〔五〕　索隱案：謂舉動有過也．左傳云「君舉必書」．<lb/>
　　孝惠帝曾春出游離宮，叔孫生曰：「古者有春嘗果，方今櫻桃孰，可獻，〔一〕願陛下出，因<lb/>
取櫻桃獻宗廟．」上迺許之．諸果獻由此興．<lb/>
〔一〕　索隱案：呂氏春秋「仲春羞以含桃先薦寢廟」．高誘云「進含桃也．鳥所含，故曰含桃」．今之朱櫻即是也．<lb/>
　　太史公曰：語曰「千金之裘，非一狐之腋也；臺榭之榱，非一木之枝也；三代之際，非<lb/>
一士之智也」．信哉！夫高祖起微細，定海內，謀計用兵，可謂盡之矣．然而劉敬脫輓輅一<lb/>
說，建萬世之安，智豈可專邪！叔孫通希世度務，制禮進退，與時變化，卒為漢家儒宗．「大<lb/>
直若詘，〔一〕道固委蛇」，〔二〕蓋謂是乎？<lb/>
<pb ed='ZHSJ' n='99-2727a' xml:id='KX2a0001_ZHSJ_99-2727a'/><lb/>
〔一〕　索隱音屈．<lb/>
〔二〕　索隱音移．<lb/>
【索隱述贊】廈藉衆幹，裘非一狐．委輅獻說，緜蕝陳書．皇帝始貴，車駕西都．既安太子，又和匈奴．<lb/>
奉春､稷嗣，其功可圖．<lb/>
<pb ed='ZHSJ' n='99-2728a' xml:id='KX2a0001_ZHSJ_99-2728a'/><lb/>
<lb/>
</p></div>
