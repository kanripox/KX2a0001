<div xmlns='http://www.tei-c.org/ns/1.0'><p xml:id='KX2a0001_hist_118'><pb ed='ZHSJ' n='118-3075a' xml:id='KX2a0001_ZHSJ_118-3075a'/><lb/>
史記卷一百一十八<lb/>
　　淮南衡山列傳第五十八<lb/>
　　淮南厲王長者，高祖少子也，其母故趙王張敖美人．高祖八年，從東垣過趙，〔一〕趙王<lb/>
獻之美人．厲王母得幸焉，有身．趙王敖弗敢內宮，為築外宮而舍之．及貫高等謀反柏人<lb/>
事發覺，并逮治王，盡收捕王母兄弟美人，繫之河內．厲王母亦繫，告吏曰：「得幸上，有<lb/>
身．」吏以聞上，上方怒趙王，未理厲王母．厲王母弟趙兼因辟陽侯言呂后，呂后妒，弗肯<lb/>
白，辟陽侯不彊爭．及厲王母已生厲王，恚，即自殺．吏奉厲王詣上，上悔，〔二〕令呂后母<lb/>
之，而葬厲王母真定．真定，厲王母之家在焉，父世縣也．〔三〕<lb/>
〔一〕　正義趙，張耳所都，今邢州也．<lb/>
〔二〕　正義悔不理厲王母．<lb/>
〔三〕　索隱案：漢書曰「母家縣」．案：謂父祖代居真定也．<lb/>
　　高祖十一年（<note>十</note>）【七】月，淮南王黥布反，立子長為淮南王，王黥布故地，凡四郡．〔一〕上<lb/>
<pb ed='ZHSJ' n='118-3076a' xml:id='KX2a0001_ZHSJ_118-3076a'/><lb/>
自將兵擊滅布，厲王遂即位．厲王蚤失母，常附呂后，孝惠､呂后時以故得幸無患害，而常<lb/>
心怨辟陽侯，弗敢發．及孝文帝初即位，淮南王自以為最親，驕蹇，數不奉法．上以親故，<lb/>
常寬赦之．三年，入朝．甚橫．從上入苑囿獵，與上同車，常謂上「大兄」．厲王有材力，力<lb/>
能扛鼎，乃往請辟陽侯．辟陽侯出見之，即自袖鐵椎椎辟陽侯，〔二〕令從者魏敬剄之．〔三〕厲<lb/>
王乃馳走闕下，肉袒謝曰：「臣母不當坐趙事，其時辟陽侯力能得之呂后，弗爭，罪一也．趙<lb/>
王如意子母無罪，呂后殺之，辟陽侯弗爭，罪二也．呂后王諸呂，欲以危劉氏，辟陽侯弗爭，<lb/>
罪三也．臣謹為天下誅賊臣辟陽侯，報母之仇，謹伏闕下請罪．」孝文傷其志，為親故，弗<lb/>
治，赦厲王．當是時，薄太后及太子諸大臣皆憚厲王，厲王以此歸國益驕恣，不用漢法，出<lb/>
入稱警蹕，稱制，自為法令，擬於天子．<lb/>
〔一〕　集解徐廣曰：「九江､廬江､衡山､豫章也．」<lb/>
〔二〕　索隱案：漢書作「金椎椎之」．案：魏公子無忌使朱亥袖四十斤鐵椎槌之也．<lb/>
〔三〕　正義剄，古鼎反．剄謂刺頸．<lb/>
　　六年，令男子但等七十人與棘蒲侯柴武太子奇謀，以輂車四十乘〔一〕反谷口，〔二〕令人<lb/>
使閩越､匈奴．事覺，治之，使使召淮南王．淮南王至長安．<lb/>
〔一〕　集解徐廣曰：「大車駕馬曰輂．音己足反．」<lb/>
<pb ed='ZHSJ' n='118-3077a' xml:id='KX2a0001_ZHSJ_118-3077a'/><lb/>
〔二〕　集解漢書音義曰：「谷口在長安北，故縣也，處多險阻．」　正義括地志云：「谷口故城在雍州醴泉縣東北四十<lb/>
　　　　里，漢谷口縣也．」<lb/>
　　「丞相臣張倉､典客臣馮敬､行御史大夫事宗正臣逸､廷尉臣賀､備盜賊中尉臣福昧死<lb/>
言：淮南王長廢先帝法，不聽天子詔，居處無度，為黃屋蓋乘輿，出入擬於天子，擅為法令，<lb/>
不用漢法．及所置吏，以其郎中春為丞相，聚收漢諸侯人及有罪亡者，匿與居，為治家室，<lb/>
賜其財物爵祿田宅，爵或至關內侯，奉以二千石，〔一〕所不當得，〔二〕欲以有為．大夫但､〔三〕<lb/>
士五開章等七十人〔四〕與棘蒲侯太子奇謀反，〔五〕欲以危宗廟社稷．使開章陰告長，與謀使<lb/>
閩越及匈奴發其兵．開章之淮南見長，長數與坐語飲食，為家室娶婦，以二千石俸奉之．<lb/>
開章使人告但，已言之王．春使使報但等．吏覺知，使長安尉奇等往捕開章．長匿不予，<lb/>
與故中尉蕑忌〔六〕謀，殺以閉口．〔七〕為棺椁衣衾，葬之肥陵邑，〔八〕謾吏曰〔九〕『不知安<lb/>
在』．〔一０〕又詳聚土，樹表其上，曰『開章死，埋此下』．及長身自賊殺無罪者一人；令吏論殺<lb/>
無罪者六人；為亡命[⿱𠫓廾]市罪詐捕命者以除罪；〔一一〕擅罪人，罪人無告劾，繫治城旦舂以上<lb/>
十四人；赦免罪人，死罪十八人，城旦舂以下五十八人；賜人爵關內侯以下九十四人．前<lb/>
日長病，陛下憂苦之，使使者賜書､棗脯．長不欲受賜，不肯見拜使者．南海民處廬江界中<lb/>
者反，淮南吏卒擊之．陛下以淮南民貧苦，遣使者賜長帛五千匹，以賜吏卒勞苦者．長不<lb/>
<pb ed='ZHSJ' n='118-3078a' xml:id='KX2a0001_ZHSJ_118-3078a'/><lb/>
欲受賜，謾言曰『無勞苦者』．南海民王織上書獻璧皇帝，忌擅燔其書，不以聞．〔一三〕吏請召<lb/>
治忌，長不遣，謾言曰『忌病』．春又請長，願入見，長怒曰『女欲離我自附漢』．長當[⿱𠫓廾]市，<lb/>
臣請論如法．」<lb/>
〔一〕　集解如淳曰：「賜亡畔來者如賜其國二千石也．」瓚曰：「奉以二千石之秩祿．」<lb/>
〔二〕　索隱案：謂有罪之人不得關內侯及二千石．<lb/>
〔三〕　集解張晏曰：「大夫，姓也．上云『男子但』，明其姓大夫也．」瓚曰：「官為大夫，名但者也．」　索隱張揖曰大<lb/>
　　　　夫姓，非也．案：上云「男子但」，此云「大夫但」及「士伍開章」，則知大夫是官也．<lb/>
〔四〕　集解如淳曰：「律『有罪失官爵稱士五』者也．開章，名．」<lb/>
〔五〕　集解徐廣曰：「棘蒲侯柴武以文帝後元年卒，謚剛．嗣子謀反，不得置後，國除．」<lb/>
〔六〕　索隱蕑，姓也，音姦．嚴助傳則作「閒忌」，亦同音姦．<lb/>
〔七〕　正義謀殺開章，以閉絕謀反之口也．<lb/>
〔八〕　正義括地志云：「肥陵故縣在壽州安豐縣東六十里，在故六城東北百餘里．」<lb/>
〔九〕　索隱上音慢．慢，誑也．<lb/>
〔一０〕索隱按：實葬肥陵，誑云不知處．肥陵，地名，在肥水之上也．<lb/>
〔一一〕集解晉灼曰：「亡命者當棄市，而王藏之，詐捕不命者而言命，以脫命者之罪．」<lb/>
〔一二〕集解文穎曰：「忌，蕑忌．」<lb/>
<pb ed='ZHSJ' n='118-3079a' xml:id='KX2a0001_ZHSJ_118-3079a'/><lb/>
　　制曰：「朕不忍致法於王，其與列侯二千石議．」<lb/>
　　「臣倉､臣敬､臣逸､臣福､臣賀昧死言：臣謹與列侯吏二千石臣嬰等四十三人議，皆曰<lb/>
　　『長不奉法度，不聽天子詔，乃陰聚徒黨及謀反者，厚養亡命，欲以有為』．臣等議論如法．」<lb/>
　　制曰：「朕不忍致法於王，其赦長死罪，廢勿王．」<lb/>
　　「臣倉等昧死言：長有大死罪，陛下不忍致法，幸赦，廢勿王．臣請處蜀郡嚴道邛郵，〔一〕<lb/>
　　遣其子母從居，〔二〕縣為築蓋家室，皆廩食給薪菜鹽豉炊食器席蓐．臣等昧死請，請布告天<lb/>
　　下．」<lb/>
〔一〕　集解徐廣曰：「嚴道有邛僰九折阪，又有郵置．」駰案：張晏曰「嚴道，蜀郡縣」．　索隱按：嚴道，蜀郡之縣<lb/>
　　　　也．縣有蠻夷曰道．嚴道有邛萊山，有郵置，故曰「嚴道邛郵」也．<lb/>
〔二〕　索隱案：樂產云「妾媵之有子者從去也」．<lb/>
　　制曰：「計食長給肉日五斤，酒二斗．令故美人才人得幸者十人從居．他可．」〔一〕<lb/>
〔一〕　索隱按：謂他事可其制也．<lb/>
　　盡誅所與謀者．於是乃遣淮南王，載以輜車，令縣以次傳．是時袁盎諫上曰：「上素驕<lb/>
淮南王，弗為置嚴傅相，以故至此．且淮南王為人剛，今暴摧折之．臣恐卒逢霧露病死．陛<lb/>
下為有殺弟之名，柰何！」上曰：「吾特苦之耳，今復之．」縣傳淮南王者皆不敢發車封．〔一〕<lb/>
<pb ed='ZHSJ' n='118-3080a' xml:id='KX2a0001_ZHSJ_118-3080a'/><lb/>
淮南王乃謂侍者曰：「誰謂乃公勇者？〔二〕吾安能勇！吾以驕故不聞吾過至此．人生一世<lb/>
閒，安能邑邑如此！」乃不食死．至雍，〔三〕雍令發封，以死聞．上哭甚悲，謂袁盎曰：「吾<lb/>
不聽公言，卒亡淮南王．」盎曰：「不可柰何，願陛下自寬．」上曰：「為之柰何？」盎曰：「獨<lb/>
斬丞相､御史以謝天下乃可．」〔四〕上即令丞相､御史逮考諸縣傳送淮南王不發封餽侍者，皆<lb/>
[⿱𠫓廾]市．乃以列侯葬淮南王於雍，守冢三十戶．<lb/>
〔一〕　集解漢書音義曰：「檻車有檻封也．」<lb/>
〔二〕　索隱乃，汝也．汝公，淮南王自謂也．<lb/>
〔三〕　正義今岐州雍縣也．<lb/>
〔四〕　索隱案：劉氏云「袁盎此言亦大過也」．<lb/>
　　孝文八年，上憐淮南王，淮南王有子四人，皆七八歲，乃封子安為阜陵侯，子勃為安陽<lb/>
侯，子賜為陽周侯，子良為東成侯．<lb/>
　　孝文十二年，民有作歌歌淮南厲王曰：「一尺布，尚可縫；一斗粟，尚可舂．兄弟二人<lb/>
不能相容．」〔一〕上聞之，乃歎曰：「堯舜放逐骨肉，〔二〕周公殺管蔡，天下稱聖．何者？不以<lb/>
私害公．天下豈以我為貪淮南王地邪？」乃徙城陽王王淮南故地，〔三〕而追尊謚淮南王為<lb/>
<pb ed='ZHSJ' n='118-3081a' xml:id='KX2a0001_ZHSJ_118-3081a'/><lb/>
厲王，〔四〕置園復如諸侯儀．<lb/>
〔一〕　集解漢書音義曰：「尺布斗粟猶尚不棄，況於兄弟而更相逐乎．」瓚曰：「一尺布尚可縫而共衣，一斗粟尚可舂<lb/>
　　　　而共食也，況以天下之廣而不能相容．」<lb/>
〔二〕　正義帝系云堯，黃帝之後；舜，顓頊之後．四凶之內，有承黃帝､顓頊者，而堯舜竄之，故放逐骨肉耳．四凶<lb/>
　　　　者，共工､三苗､伯鯀及驩兜，皆堯舜之同姓，故云骨肉也．<lb/>
〔三〕　集解徐廣曰：「景王章之子．」<lb/>
〔四〕　正義謚法云：「暴慢無親曰厲．」<lb/>
　　孝文十六年，徙淮南王喜〔一〕復故城陽．上憐淮南厲王廢法不軌，自使失國蚤死，乃立<lb/>
其三子：阜陵侯安為淮南王，安陽侯勃為衡山王，陽周侯賜為廬江王，皆復得厲王時地，參<lb/>
分之．東城侯良前薨，無後也．<lb/>
〔一〕　索隱故城陽景王之子也．<lb/>
　　孝景三年，吳楚七國反，吳使者至淮南，淮南王欲發兵應之．其相曰：「大王必欲發兵<lb/>
應吳，臣願為將．」王乃屬相兵．淮南相已將兵，因城守，不聽王而為漢；漢亦使曲城侯〔一〕<lb/>
將兵救淮南：淮南以故得完．吳使者至廬江，廬江王弗應，而往來使越．吳使者至衡山，<lb/>
衡山王堅守無二心．孝景四年，吳楚已破，衡山王朝，上以為貞信，乃勞苦之曰：「南方卑<lb/>
<pb ed='ZHSJ' n='118-3082a' xml:id='KX2a0001_ZHSJ_118-3082a'/><lb/>
溼．」徙衡山王王濟北，所以襃之．及薨，遂賜謚為貞王．廬江王邊越，數使使相交，故徙<lb/>
為衡山王，王江北．淮南王如故．<lb/>
〔一〕　集解徐廣曰：「曲城侯姓蟲名捷，其父名逢，高祖功臣．」<lb/>
　　淮南王安為人好讀書鼓琴，不喜弋獵狗馬馳騁，亦欲以行陰德拊循百姓，流譽天下．<lb/>
時時怨望厲王死，時欲畔逆，未有因也．及建元二年，淮南王入朝．素善武安侯，武安侯時<lb/>
為太尉，乃逆王霸上，與王語曰：「方今上無太子，大王親高皇帝孫，〔一〕行仁義，天下莫不<lb/>
聞．即宮車一日晏駕，非大王當誰立者！」淮南王大喜，厚遺武安侯金財物．陰結賓客，〔二〕<lb/>
拊循百姓，為畔逆事．建元六年，彗星見，淮南王心怪之．或說王曰：「先吳軍起時，彗星出<lb/>
長數尺，然尚流血千里．今彗星長竟天，天下兵當大起．」王心以為上無太子，天下有變，<lb/>
諸侯並爭，愈益治器械攻戰具，積金錢賂遺郡國諸侯游士奇材．諸辨士為方略者，妄作妖<lb/>
言，諂諛王，王喜，多賜金錢，而謀反滋甚．<lb/>
〔一〕　正義漢書云：「武帝以安屬為諸父．」<lb/>
〔二〕　索隱淮南要略云安養士數千，高才者八人，蘇非､李尚､左吳､陳由､伍被､毛周､雷被､晉昌，號曰「八公」也．<lb/>
　　淮南王有女陵，慧，有口辯．王愛陵，常多予金錢，為中詗〔一〕長安，約結上左右．元朔<lb/>
<pb ed='ZHSJ' n='118-3083a' xml:id='KX2a0001_ZHSJ_118-3083a'/><lb/>
三年，上賜淮南王几杖，不朝．淮南王王后荼，王愛幸之．王后生太子遷，遷取王皇太后外<lb/>
孫修成君女為妃．〔二〕王謀為反具，畏太子妃知而內泄事，乃與太子謀，令詐弗愛，三月不同<lb/>
席．王乃詳為怒太子，閉太子使與妃同內三月，太子終不近妃．妃求去，王乃上書謝歸去<lb/>
之．王后荼､太子遷及女陵得愛幸王，擅國權，侵奪民田宅，妄致繫人．〔三〕<lb/>
〔一〕　集解徐廣曰：「詗，伺候采察之名也．音空政反．安平侯鄂千秋玄孫伯與淮南王女陵通而中絕，又遺淮南王書<lb/>
　　　　稱臣盡力，故棄市．」　索隱鄧展曰：「詗，捕也．」徐廣曰：「伺候探察之名．」孟康曰：「詗音偵．西方人以反閒<lb/>
　　　　為偵．」劉氏及包愷並音丑政反．服虔云：「偵，候也．」<lb/>
〔二〕　集解應劭曰：「王太后先適金氏女也．」<lb/>
〔三〕　集解徐廣曰：「一云『毆擊』．」<lb/>
　　元朔五年，太子學用劍，自以為人莫及，聞郎中靁被巧，〔一〕乃召與戲．被一再辭讓，〔二〕<lb/>
誤中太子．太子怒，被恐．此時有欲從軍者輒詣京師，被即願奮擊匈奴．太子遷數惡被於<lb/>
王，王使郎中令斥免，欲以禁後，〔三〕被遂亡至長安，上書自明．詔下其事廷尉､河南．〔四〕河<lb/>
南治，逮淮南太子，〔五〕王､王后計欲無遣太子，遂發兵反，計猶豫，十餘日未定．會有詔，即<lb/>
訊太子．〔六〕當是時，淮南相怒壽春丞留太子逮不遣，〔七〕劾不敬．王以請相，相弗聽．王使<lb/>
人上書告相，事下廷尉治．蹤跡連王，王使人候伺漢公卿，公卿請逮捕治王．王恐事發，太<lb/>
<pb ed='ZHSJ' n='118-3084a' xml:id='KX2a0001_ZHSJ_118-3084a'/><lb/>
子遷謀曰：「漢使即逮王，王令人衣衞士衣，持戟居庭中，王旁有非是，則刺殺之，臣亦使人<lb/>
刺殺淮南中尉，乃舉兵，未晚．」是時上不許公卿請，而遣漢中尉宏〔八〕即訊驗王．王聞漢<lb/>
使來，即如太子謀計．漢中尉至，王視其顏色和，訊王以斥靁被事耳，王自度無何，〔九〕不<lb/>
發．中尉還，以聞．公卿治者曰：「淮南王安擁閼奮擊匈奴者靁被等，廢格明詔，〔一０〕當[⿱𠫓廾]市．」<lb/>
詔弗許．公卿請廢勿王，詔弗許．公卿請削五縣，詔削二縣．使中尉宏赦淮南王罪，罰以<lb/>
削地．中尉入淮南界，宣言赦王．王初聞漢公卿請誅之，未知得削地，聞漢使來，恐其捕<lb/>
之，乃與太子謀刺之如前計．及中尉至，即賀王，王以故不發．其後自傷曰：「吾行仁義見<lb/>
削，甚恥之．」然淮南王削地之後，其為反謀益甚．諸使道從長安來，〔一一〕為妄妖言，言上無<lb/>
男，漢不治，即喜；即言漢廷治，有男，王怒，以為妄言，非也．<lb/>
〔一〕　索隱案：巧，言善用劍也．<lb/>
〔二〕　索隱樂產云：「初一讓，至二讓，後遂不讓，故云一再讓而誤中．」<lb/>
〔三〕　正義言屏斥免郎中令官，而令後人不敢效也．<lb/>
〔四〕　正義雷被告章下廷尉及河南共治之．<lb/>
〔五〕　正義逮謂追赴河南也．<lb/>
〔六〕　索隱案：樂產云「即，就也．訊，問也．就淮南案之，不逮詣河南也」．<lb/>
〔七〕　集解如淳曰：「丞主刑獄囚徒，丞順王意，不遣太子應逮書．」<lb/>
<pb ed='ZHSJ' n='118-3085a' xml:id='KX2a0001_ZHSJ_118-3085a'/><lb/>
〔八〕　索隱案：百官表姓殷也．<lb/>
〔九〕　集解如淳曰：「無何罪．」<lb/>
〔一０〕索隱崔浩云：「詔書募擊匈奴，而雍遏應募者，漢律所謂廢格．」案：如淳注梁孝王傳云「閣，不行也．音各<lb/>
　　　　也」．<lb/>
〔一一〕索隱道長安來．如淳曰：「道猶言路．由長安來．」姚承云：「道，或作『從』．」<lb/>
　　王日夜與伍被､〔一〕左吳等案輿地圖，〔二〕部署兵所從入．王曰：「上無太子，宮車即晏<lb/>
駕，廷臣必徵膠東王，不即常山王，〔三〕諸侯並爭，吾可以無備乎！且吾高祖孫，親行仁義，<lb/>
陛下遇我厚，吾能忍之；萬世之後，吾寧能北面臣事豎子乎！」<lb/>
〔一〕　集解漢書曰：「伍被，楚人．或言其先伍子胥後．」<lb/>
〔二〕　集解蘇林曰：「輿猶盡載之意．」　索隱按：志林云「輿地圖漢家所畫，非出遠古也」．<lb/>
〔三〕　集解徐廣曰：「皆景帝子也．」<lb/>
　　王坐東宮，召伍被與謀，曰：「將軍上．」被悵然曰：「上寬赦大王，王復安得此亡國之<lb/>
語乎！臣聞子胥諫吳王，吳王不用，乃曰『臣今見麋鹿游姑蘇之臺也』．今臣亦見宮中生荊<lb/>
棘，露霑衣也．」王怒，繫伍被父母，囚之三月．復召曰：「將軍許寡人乎？」被曰：「不，直<lb/>
來為大王畫耳．臣聞聰者聽於無聲，明者見於未形，故聖人萬舉萬全．昔文王一動而功顯<lb/>
<pb ed='ZHSJ' n='118-3086a' xml:id='KX2a0001_ZHSJ_118-3086a'/><lb/>
于千世，列為三代，此所謂因天心以動作者也，故海內不期而隨．此千歲之可見者．夫百<lb/>
年之秦，近世之吳楚，亦足以喻國家之存亡矣．臣不敢避子胥之誅，願大王毋為吳王之<lb/>
聽．昔秦絕聖人之道，殺術士，燔詩書，[⿱𠫓廾]禮義，尚詐力，任刑罰，轉負海之粟致之西河．當<lb/>
是之時，男子疾耕不足於糟穅，女子紡績不足於蓋形．遣蒙恬築長城，東西數千里，暴兵露<lb/>
師常數十萬，死者不可勝數，僵尸千里，流血頃畝，百姓力竭，欲為亂者十家而五．又使徐<lb/>
福入海求神異物，還為偽辭曰：『臣見海中大神，言曰：「汝西皇之使邪？」臣答曰：「然．」<lb/>
「汝何求？」曰：「願請延年益壽藥．」神曰：「汝秦王之禮薄，得觀而不得取．」即從臣東南<lb/>
至蓬萊山，見芝成宮闕，有使者銅色而龍形，光上照天．於是臣再拜問曰：「宜何資以獻？」<lb/>
海神曰：「以令名男子若振女〔一〕與百工之事，即得之矣．」』秦皇帝大說，遣振男女三千<lb/>
人，資之五穀種種百工而行．徐福得平原廣澤，止王不來．〔二〕於是百姓悲痛相思，欲為<lb/>
亂者十家而六．又使尉佗踰五嶺攻百越．尉佗知中國勞極，止王不來，使人上書，求女無<lb/>
夫家者三萬人，以為士卒衣補．秦皇帝可其萬五千人．於是百姓離心瓦解，欲為亂者十家<lb/>
而七．客謂高皇帝曰：『時可矣．』高皇帝曰：『待之，聖人當起東南閒．』不一年，陳勝吳廣<lb/>
發矣．高皇始於豐沛，一倡天下不期而響應者不可勝數也．此所謂蹈瑕候閒，因秦之亡而<lb/>
動者也．百姓願之，若旱之望雨，故起於行陳之中而立為天子，功高三王，德傳無窮．今大<lb/>
<pb ed='ZHSJ' n='118-3087a' xml:id='KX2a0001_ZHSJ_118-3087a'/><lb/>
王見高皇帝得天下之易也，獨不觀近世之吳楚乎？夫吳王賜號為劉氏祭酒，〔三〕復不朝，王<lb/>
四郡之衆，地方數千里，內鑄消銅以為錢，東海水以為鹽，上取江陵木以為船，一船之載<lb/>
當中國數十兩車，國富民衆．行珠玉金帛賂諸侯宗室大臣，獨竇氏不與．計定謀成，舉兵<lb/>
而西．破於大梁，敗於狐父，〔四〕奔走而東，至於丹徒，越人禽之，身死絕祀，為天下笑．夫<lb/>
以吳越之衆不能成功者何？誠逆天道而不知時也．方今大王之兵衆不能十分吳楚之一，<lb/>
天下安寧有萬倍於秦之時，願大王從臣之計．大王不從臣之計，今見大王事必不成而語先<lb/>
泄也．臣聞微子過故國而悲，於是作麥秀之歌，是痛紂之不用王子比干也．故孟子曰『紂<lb/>
貴為天子，死曾不若匹夫』．是紂先自絕於天下久矣，非死之日而天下去之．今臣亦竊悲<lb/>
大王[⿱𠫓廾]千乘之君，必且賜絕命之書，為羣臣先，死於東宮也．」〔五〕於是（<note>王</note>）氣怨結而不揚，涕<lb/>
滿匡而橫流，即起，歷階而去．<lb/>
〔一〕　集解徐廣曰：「西京賦曰『振子萬童』．」駰案：薛綜曰「振子，童男女」．<lb/>
〔二〕　正義括地志云：「亶州在東海中，秦始皇遣徐福將童男女，遂止此州．其後復有數洲萬家，其上人有至會稽市<lb/>
　　　　易者．」闕文．<lb/>
〔三〕　集解應劭曰：「禮『飲酒必祭，示有先也』，故稱祭酒，尊也．」<lb/>
〔四〕　集解徐廣曰：「在梁碭之閒．」<lb/>
<pb ed='ZHSJ' n='118-3088a' xml:id='KX2a0001_ZHSJ_118-3088a'/><lb/>
〔五〕　集解如淳曰：「王時所居也．」<lb/>
　　王有孽子不害，最長，王弗愛，王､王后､太子皆不以為子兄數．〔一〕不害有子建，材高有<lb/>
氣，常怨望太子不省其父；〔二〕又怨時諸侯皆得分子弟為侯，而淮南獨二子，一為太子，建<lb/>
父獨不得為侯．建陰結交，欲告敗太子，以其父代之．太子知之，數捕繫而榜笞建．建具<lb/>
知太子之謀欲殺漢中尉，即使所善壽春莊芷〔三〕以元朔六年上書於天子曰：「毒藥苦於口利<lb/>
於病，忠言逆於耳利於行．今淮南王孫建，材能高，淮南王王后荼､荼子太子遷常疾害建．<lb/>
建父不害無罪，擅數捕繫，欲殺之．今建在，可徵問，具知淮南陰事．」書聞，上以其事下廷<lb/>
尉，廷尉下河南治．是時故辟陽侯孫審卿善丞相公孫弘，怨淮南厲王殺其大父，乃深購淮<lb/>
南事於弘，弘乃疑淮南有畔逆計謀，深窮治其獄．河南治建，辭引淮南太子及黨與．淮南<lb/>
王患之，欲發，問伍被曰：「漢廷治亂？」伍被曰：「天下治．」王意不說，謂伍被曰：「公何以<lb/>
言天下治也？」被曰：「被竊觀朝廷之政，君臣之義，父子之親，夫婦之別，長幼之序，皆得<lb/>
其理，上之舉錯遵古之道，風俗紀綱未有所缺也．重裝富賈，周流天下，道無不通，故交易<lb/>
之道行．南越賓服，羌僰入獻，東甌入降，廣長榆，〔四〕開朔方，匈奴折翅傷翼，失援不振．<lb/>
雖未及古太平之時，然猶為治也．」王怒，被謝死罪．王又謂被曰：「山東即有兵，漢必使大<lb/>
<pb ed='ZHSJ' n='118-3089a' xml:id='KX2a0001_ZHSJ_118-3089a'/><lb/>
將軍將而制山東，公以為大將軍何如人也？」被曰：「被所善者黃義，從大將軍擊匈奴，還，<lb/>
告被曰：『大將軍遇士大夫有禮，於士卒有恩，衆皆樂為之用．騎上下山若蜚，材幹絕人．』<lb/>
被以為材能如此，數將習兵，未易當也．及謁者曹梁使長安來，言大將軍號令明，當敵勇<lb/>
敢，常為士卒先．休舍，穿井未通，須士卒盡得水，乃敢飲．軍罷，卒盡已度河，乃度．皇太<lb/>
后所賜金帛，盡以賜軍吏．雖古名將弗過也．」王默然．<lb/>
〔一〕　集解如淳曰：「不以為子兄秩數．」<lb/>
〔二〕　集解服虔曰：「不省錄著兄弟數中．」<lb/>
〔三〕　索隱漢書作「嚴正」也．<lb/>
〔四〕　集解如淳曰：「廣謂拓大之也．長榆，塞名，王恢所謂『樹榆為塞』．」<lb/>
　　淮南王見建已徵治，恐國陰事且覺，欲發，被又以為難，乃復問被曰：「公以為吳興兵是<lb/>
邪非也？」被曰：「以為非也．吳王至富貴也，舉事不當，身死丹徒，頭足異處，子孫無遺〔一〕<lb/>
類．臣聞吳王悔之甚．願王孰慮之，無為吳王之所悔．」王曰：「男子之所死者一言耳．〔二〕<lb/>
且吳何知反，〔三〕漢將一日過成皋者四十餘人．〔四〕今我令樓緩〔五〕先要成皋之口，〔六〕周被<lb/>
下潁川兵塞轘轅､伊闕之道，〔七〕陳定發南陽兵守武關．〔八〕河南太守獨有雒陽耳，何足憂．<lb/>
然此北尚有臨晉關､河東､上黨與河內､趙國．人言曰『絕成皋之口，天下不通』．據三川<lb/>
<pb ed='ZHSJ' n='118-3090a' xml:id='KX2a0001_ZHSJ_118-3090a'/><lb/>
之險，〔九〕招山東之兵，舉事如此，公以為何如？」被曰：「臣見其禍，未見其福也．」王曰：「左<lb/>
吳､趙賢､朱驕如皆以為有福，什事九成，公獨以為有禍無福，何也？」被曰：「大王之羣臣<lb/>
近幸素能使衆者，皆前繫詔獄，餘無可用者．」王曰：「陳勝､吳廣無立錐之地，千人之聚，起<lb/>
於大澤，奮臂大呼而天下響應，西至於戲而兵百二十萬．今吾國雖小，然而勝兵者可得十<lb/>
餘萬，非直適戍之衆，鐖鑿〔一０〕棘矜也，公何以言有禍無福？」被曰：「往者秦為無道，殘賊<lb/>
天下．興萬乘之駕，作阿房之宮，收太半之賦，發閭左之戍，〔一一〕父不寧子，兄不便弟，政苛<lb/>
刑峻，天下熬然若焦，〔一二〕民皆引領而望，傾耳而聽，悲號仰天，叩心而怨上，故陳勝大呼，天<lb/>
下響應．當今陛下臨制天下，一齊海內，汎愛蒸庶，布德施惠．口雖未言，聲疾雷霆，令雖<lb/>
未出，化馳如神，心有所懷，威動萬里，下之應上，猶影響也．而大將軍材能不特章邯､楊熊<lb/>
也．大王以陳勝､吳廣諭之，被以為過矣．」王曰：「苟如公言，不可徼幸邪？」被曰：「被有<lb/>
愚計．」王曰：「柰何？」被曰：「當今諸侯無異心，百姓無怨氣．朔方之郡田地廣，水草<lb/>
美，民徙者不足以實其地．臣之愚計，可偽為丞相御史請書，徙郡國豪桀任俠及有耐罪以<lb/>
上，〔一三〕赦令除其罪，產五十萬以上者，皆徙其家屬朔方之郡，益發甲卒，急其會日．又偽為<lb/>
左右都司空上林中都官詔獄（<note>逮</note>）書，【逮】諸侯太子幸臣．〔一四〕如此則民怨，諸侯懼，即使辯<lb/>
武〔一五〕隨而說之，儻可徼幸什得一乎？」王曰：「此可也．雖然，吾以為不至若此．」於是王<lb/>
<pb ed='ZHSJ' n='118-3091a' xml:id='KX2a0001_ZHSJ_118-3091a'/><lb/>
乃令官奴入宮，作皇帝璽，丞相､御史､大將軍､軍吏､中二千石､都官令､丞印，及旁近郡太<lb/>
守､都尉印，漢使節法冠，〔一六〕欲如伍被計．使人偽得罪而西，〔一七〕事大將軍､丞相；一日發<lb/>
兵，〔一八〕使人即刺殺大將軍青，而說丞相下之，如發蒙耳．〔一九〕<lb/>
〔一〕　集解徐廣曰：「一作『噍』，音寂笑反．」<lb/>
〔二〕　集解徐廣曰：「一本無此『言』字．」駰案：張晏曰「不成則死，一計耳」．瓚曰「或有一言之交，以死報之矣」．<lb/>
〔三〕　集解瓚曰：「言吳王不知舉兵反．」　索隱案：知猶解．<lb/>
〔四〕　集解如淳曰：「言吳不塞成皋口，而令漢將得出之．」<lb/>
〔五〕　集解漢書直云「緩」，無「樓」字．樓緩乃六國時人，疑此後人所益也．李奇曰：「緩，似人姓名．」韋昭曰：「淮<lb/>
　　　　南臣名．」<lb/>
〔六〕　正義成皋故城在河南（澠）【汜】水縣東南二里．<lb/>
〔七〕　正義轘轅故關在河南緱氏縣南四十里．伊闕故關在河南縣南十九里．<lb/>
〔八〕　正義故武關在商州商洛縣東九十里．春秋時．闕文．<lb/>
〔九〕　正義即成皋關也．<lb/>
〔一０〕集解徐廣曰：「大鐮謂之剴，音五哀反．或是鐖乎？」　索隱劉氏音上吾𩹉反，下自洛反．又鐖，鄒音機也．<lb/>
　　　　注「大鐮謂之剴」，鐮音廉，剴音五哀反．<lb/>
〔一一〕正義閭左邊不役之民，秦則役之也．<lb/>
<pb ed='ZHSJ' n='118-3092a' xml:id='KX2a0001_ZHSJ_118-3092a'/><lb/>
〔一二〕索隱若燋．音即消反．<lb/>
〔一三〕集解應劭曰：「輕罪不至於髡，完其耏鬢，故曰耏．古『耏』字從『𩒎』，髮膚之意．杜林以為法度之字皆從『寸』，<lb/>
　　　　後改如是．耐音若能．」如淳曰：「律『耐為司寇，耐為鬼薪､白粲』．耐猶任也．」蘇林曰：「一歲為罰作，二歲刑<lb/>
　　　　已上為耐．耐，能任其罪．」<lb/>
〔一四〕集解晉灼曰：「百官表宗正有左右都司空，上林有水司空，皆主囚徒官也．」<lb/>
〔一五〕集解徐廣曰：「淮南人名士曰武．」<lb/>
〔一六〕集解蔡邕曰：「法冠，楚王冠也．秦滅楚，以其君冠賜御史．」　索隱崔浩云：「一名獬廌冠．」按：蔡邕云「楚<lb/>
　　　　王冠也．秦滅楚，以其君冠賜御史」者也．<lb/>
〔一七〕集解蘇林曰：「詐作罪人而西也．」<lb/>
〔一八〕集解如淳曰：「發淮南兵也．」　索隱崔浩云：「一日猶一朝，卒然無定時也．」<lb/>
〔一九〕集解如淳曰：「以物蒙覆其頭，而為發去，其人欲之耳．」韋昭曰：「如蒙巾，發之甚易．」<lb/>
　　王欲發國中兵，恐其相､二千石不聽．王乃與伍被謀，先殺相､二千石；偽失火宮中，<lb/>
相､二千石救火，至即殺之．計未決，又欲令人衣求盜衣，〔一〕持羽檄，從東方來，呼曰「南越<lb/>
兵入界」，欲因以發兵．乃使人至廬江､會稽為求盜，未發．王問伍被曰：「吾舉兵西鄉，諸侯<lb/>
必有應我者；即無應，柰何？」被曰：「南收衡山以擊廬江，有尋陽之船，守下雉之城，〔二〕<lb/>
結九江之浦，絕豫章之口，〔三〕彊弩臨江而守，以禁南郡之下，東收江都､會稽，〔四〕南通勁<lb/>
<pb ed='ZHSJ' n='118-3093a' xml:id='KX2a0001_ZHSJ_118-3093a'/><lb/>
越，屈彊江淮閒，猶可得延歲月之壽．」王曰：「善，無以易此．急則走越耳．」<lb/>
〔一〕　集解漢書音義曰：「卒衣也．」<lb/>
〔二〕　集解徐廣曰：「在江夏．」駰案：蘇林曰「下雉，縣名．」　索隱雉音徐爾反．案：縣名，在江夏．<lb/>
〔三〕　正義即彭蠡湖口，北流出大江者．<lb/>
〔四〕　正義江都，揚州也．會稽，蘇州也．<lb/>
　　於是廷尉以王孫建辭連淮南王太子遷聞．上遣廷尉監因拜淮南中尉，逮捕太子．至<lb/>
淮南，淮南王聞，與太子謀召相､二千石，欲殺而發兵．召相，相至；內史以出為解．中尉<lb/>
曰：「臣受詔使，不得見王．」王念獨殺相而內史中尉不來，無益也，即罷相．王猶豫，計未<lb/>
決．太子念所坐者謀刺漢中尉，所與謀者已死，以為口絕，乃謂王曰：「羣臣可用者皆前繫，<lb/>
今無足與舉事者．王以非時發，恐無功，臣願會逮．」王亦偷欲休，〔一〕即許太子．太子即<lb/>
自剄，不殊．〔二〕伍被自詣吏，因告與淮南王謀反，反蹤跡具如此．<lb/>
〔一〕　集解徐廣曰：「偷，苟且也．」<lb/>
〔二〕　集解晉灼曰：「不殊，不死．」<lb/>
　　吏因捕太子､王后，圍王宮，盡求捕王所與謀反賓客在國中者，索得反具以聞．上下公<lb/>
卿治，所連引與淮南王謀反列侯二千石豪傑數千人，皆以罪輕重受誅．衡山王賜，淮南王<lb/>
<pb ed='ZHSJ' n='118-3094a' xml:id='KX2a0001_ZHSJ_118-3094a'/><lb/>
弟也，當坐收，有司請逮捕衡山王．天子曰：「諸侯各以其國為本，不當相坐．與諸侯王列侯<lb/>
會肄丞相諸侯議．」〔一〕趙王彭祖､列侯臣讓等四十三人議，皆曰：「淮南王安甚大逆無道，謀<lb/>
反明白，當伏誅．」膠西王臣端議曰：「淮南王安廢法行邪，懷詐偽心，以亂天下，熒惑百姓，<lb/>
倍畔宗廟，妄作妖言．春秋曰『臣無將，將而誅』．安罪重於將，謀反形已定．臣端所見其<lb/>
書節印圖及他逆無道事驗明白，甚大逆無道，當伏其法．而論國吏二百石以上及比者，〔二〕<lb/>
宗室近幸臣不在法中者，不能相教，當皆免官削爵為士伍，毋得宦為吏．其非吏，他贖死金<lb/>
二斤八兩．〔三〕以章臣安之罪，使天下明知臣子之道，毋敢復有邪僻倍畔之意．」丞相弘､廷<lb/>
尉湯等以聞，天子使宗正以符節治王．未至，淮南王安自剄殺．〔四〕王后荼､太子遷諸所與<lb/>
謀反者皆族．天子以伍被雅辭多引漢之美，欲勿誅．廷尉湯曰：「被首為王畫反謀，被罪無<lb/>
赦．」遂誅被．國除為九江郡．〔五〕<lb/>
〔一〕　集解徐廣曰：「詣都座就丞相共議也．」　索隱會肄丞相者．案：肄，習也，音異．<lb/>
〔二〕　集解徐廣曰：「比吏而非真．」<lb/>
〔三〕　集解蘇林曰：「非吏，故曰他．」<lb/>
〔四〕　集解徐廣曰：「即位凡四十二年，元狩元年十月死．」<lb/>
〔五〕　集解徐廣曰：「又為六安國，以陳縣為都．」<lb/>
<pb ed='ZHSJ' n='118-3095a' xml:id='KX2a0001_ZHSJ_118-3095a'/><lb/>
<lb/>
　　衡山王賜，王后乘舒〔一〕生子三人，長男爽為太子，次男孝，次女無采．又姬徐來生子<lb/>
男女四人，美人厥姬生子二人．衡山王､淮南王兄弟相責望禮節，閒不相能．衡山王聞淮南<lb/>
王作為畔逆反具，亦心結賓客以應之，恐為所并．<lb/>
〔一〕　正義衡山王后名也．<lb/>
　　元光六年，衡山王入朝，其謁者衞慶有方術，欲上書事天子，王怒，故劾慶死罪，彊榜服<lb/>
之．衡山內史以為非是，卻其獄．王使人上書告內史，內史治，言王不直．王又數侵奪人<lb/>
田，壞人冢以為田．有司請逮治衡山王．天子不許，為置吏二百石以上．〔一〕衡山王以此<lb/>
恚，與奚慈､張廣昌謀，求能為兵法候星氣者，日夜從容王密謀反事．〔二〕<lb/>
〔一〕　集解如淳曰：「漢儀注吏四百石以下，自調除國中，今王惡，天子皆為置之．」<lb/>
〔二〕　集解徐廣曰：「密，豫作計校．」<lb/>
　　王后乘舒死，立徐來為王后．厥姬俱幸．兩人相妒，厥姬乃惡王后徐來於太子曰：「徐<lb/>
來使婢蠱道殺太子母．」太子心怨徐來．徐來兄至衡山，太子與飲，以刃刺傷王后兄．王<lb/>
<pb ed='ZHSJ' n='118-3096a' xml:id='KX2a0001_ZHSJ_118-3096a'/><lb/>
后怨怒，數毀惡太子於王．太子女弟無采，嫁[⿱𠫓廾]歸，與奴姦，又與客姦．太子數讓無采，無<lb/>
采怒，不與太子通．王后聞之，即善遇無采．無采及中兄孝少失母，附王后，王后以計愛<lb/>
之，與共毀太子，王以故數擊笞太子．元朔四年中，人有賊傷王后假母者，〔一〕王疑太子使<lb/>
人傷之，笞太子．後王病，太子時稱病不侍．孝､王后､無采惡太子：「太子實不病，自言病，<lb/>
有喜色．」王大怒，欲廢太子，立其弟孝．王后知王決廢太子，又欲并廢孝．王后有侍者，<lb/>
善舞，王幸之，王后欲令侍者與孝亂以汙之，欲并廢兄弟而立其子廣代太子．太子爽知之，<lb/>
念后數惡己無已時，欲與亂以止其口．王后飲，太子前為壽，因據王后股，求與王后臥．王<lb/>
后怒，以告王．王乃召，欲縛而笞之．太子知王常欲廢己立其弟孝，乃謂王曰：「孝與王御<lb/>
者姦，無采與奴姦，王彊食，請上書．」即倍王去．王使人止之，莫能禁，乃自駕追捕太子．<lb/>
太子妄惡言，王械繫太子宮中．孝日益親幸．王奇孝材能，乃佩之王印，號曰將軍，令居外<lb/>
宅，多給金錢，招致賓客．賓客來者，微知淮南､衡山有逆計，日夜從容勸之．王乃使孝客江<lb/>
都人救赫､〔二〕陳喜作輣車鏃矢，〔三〕刻天子璽，將相軍吏印．王日夜求壯士如周丘等，數稱<lb/>
引吳楚反時計畫，以約束．衡山王非敢效淮南王求即天子位，畏淮南起并其國，以為淮南<lb/>
已西，發兵定江淮之閒而有之，望如是．<lb/>
〔一〕　集解漢書音義曰：「傅母屬．」<lb/>
<pb ed='ZHSJ' n='118-3097a' xml:id='KX2a0001_ZHSJ_118-3097a'/><lb/>
〔二〕　索隱救，漢書作「枚」．劉向別錄云「易家有救氏注」也．<lb/>
〔三〕　集解徐廣曰：「輣車，戰車也，音扶萌反．」<lb/>
　　元朔五年秋，衡山王當朝，（<note>六年</note>）過淮南，淮南王乃昆弟語，除前卻，約束反具．衡山王<lb/>
即上書謝病，上賜書不朝．<lb/>
　　元朔六年中，衡山王使人上書請廢太子爽，立孝為太子．爽聞，即使所善白嬴〔一〕之長<lb/>
安上書，言孝作輣車鏃矢，與王御者姦，欲以敗孝．白嬴至長安，未及上書，吏捕嬴，以淮南<lb/>
事繫．王聞爽使白嬴上書，恐言國陰事，即上書反告太子爽所為不道[⿱𠫓廾]市罪事．事下沛郡<lb/>
治．元（<note>朔七</note>）【狩元】年冬，有司公卿下沛郡求捕所與淮南謀反者未得，得陳喜於衡山王子<lb/>
孝家．吏劾孝首匿喜．孝以為陳喜雅數與王計謀反，恐其發之，聞律先自告除其罪，又疑<lb/>
太子使白嬴上書發其事，即先自告，告所與謀反者救赫､陳喜等．廷尉治驗，公卿請逮捕衡<lb/>
山王治之．天子曰：「勿捕．」遣中尉安､〔二〕大行息〔三〕即問王，王具以情實對．吏皆圍王<lb/>
宮而守之．中尉大行還，以聞，公卿請遣宗正､大行與沛郡雜治王．王聞，即自剄殺．孝先<lb/>
自告反，除其罪；坐與王御婢姦，[⿱𠫓廾]市．王后徐來亦坐蠱殺前王后乘舒，及太子爽坐王告<lb/>
不孝，皆[⿱𠫓廾]市．諸與衡山王謀反者皆族．國除為衡山郡．<lb/>
〔一〕　索隱音盈，人姓名也．<lb/>
<pb ed='ZHSJ' n='118-3098a' xml:id='KX2a0001_ZHSJ_118-3098a'/><lb/>
〔二〕　索隱案：漢書表司馬安也．<lb/>
〔三〕　索隱案：漢書表李息也．<lb/>
　　太史公曰：詩之所謂「戎狄是膺，荊舒是懲」，信哉是言也．淮南､衡山親為骨肉，疆土<lb/>
千里，列為諸侯，不務遵蕃臣職以承輔天子，而專挾邪僻之計，謀為畔逆，仍父子再亡國，各<lb/>
不終其身，為天下笑．此非獨王過也，亦其俗薄，臣下漸靡使然也．夫荊楚僄勇輕悍，好作<lb/>
亂，乃自古記之矣．<lb/>
【索隱述贊】淮南多橫，舉事非正．天子寬仁，其過不更．轞車致禍，斗粟成詠．王安好學，女陵作詗．<lb/>
兄弟不和，傾國殞命．<lb/>
</p></div>
