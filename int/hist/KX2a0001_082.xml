<div xmlns='http://www.tei-c.org/ns/1.0'><p xml:id='KX2a0001_hist_082'><pb ed='ZHSJ' n='82-2453a' xml:id='KX2a0001_ZHSJ_82-2453a'/><lb/>
史記卷八十二<lb/>
　　田單列傳第二十二<lb/>
　　田單者，〔一〕齊諸田疏屬也．湣王時，單為臨菑市掾，不見知．及燕使樂毅伐破齊，齊<lb/>
湣王出奔，已而保莒城．燕師長驅平齊，而田單走安平，〔二〕令其宗人盡斷其車軸末〔三〕而<lb/>
傅鐵籠．〔四〕已而燕軍攻安平，城壞，齊人走，爭塗，以轊折車敗，〔五〕為燕所虜，唯田單宗人<lb/>
以鐵籠故得脫，東保即墨．燕既盡降齊城，唯獨莒、即墨不下．燕軍聞齊王在莒，并兵攻<lb/>
之．淖齒〔六〕既殺湣王於莒，因堅守，距燕軍，數年不下．燕引兵東圍即墨，即墨大夫出與<lb/>
戰，敗死．城中相與推田單，曰：「安平之戰，田單宗人以鐵籠得全，習兵．」立以為將軍，以<lb/>
即墨距燕．<lb/>
〔一〕　索隱單音丹．<lb/>
〔二〕　集解徐廣曰：「今之東安平也，在青州臨菑縣東十九里．古紀之酅邑，齊改為安平，秦滅齊，改為東安平縣，屬<lb/>
　　　　齊郡，以定州有安平，故加『東』字．」　索隱按：地理志東安平屬淄川國也．<lb/>
<pb ed='ZHSJ' n='82-2454a' xml:id='KX2a0001_ZHSJ_82-2454a'/><lb/>
〔三〕　索隱斷音都緩反．斷其軸，恐長相撥也．以鐵裹軸頭，堅而易進也．<lb/>
〔四〕　集解徐廣曰：「傅音附．」　索隱傅音附．按：截其軸與轂齊，以鐵鍱附軸末，施轄於鐵中以制轂也．又方言<lb/>
　　　　曰「車轊，齊謂之籠」．郭璞云「車軸也」．<lb/>
〔五〕　集解徐廣曰：「轊，車軸頭也．音衞．」<lb/>
〔六〕　集解徐廣曰：「多作『悼齒』也．」<lb/>
　　頃之，燕昭王卒，惠王立，與樂毅有隙．田單聞之，乃縱反閒於燕，宣言曰：「齊王已死，<lb/>
城之不拔者二耳．樂毅畏誅而不敢歸，以伐齊為名，實欲連兵南面而王齊．齊人未附，故<lb/>
且緩攻即墨以待其事．齊人所懼，唯恐他將之來，即墨殘矣．」燕王以為然，使騎劫代樂毅．<lb/>
　　樂毅因歸趙，燕人士卒忿．而田單乃令城中人食必祭其先祖於庭，飛鳥悉翔舞城中下<lb/>
食．燕人怪之．田單因宣言曰：「神來下教我．」乃令城中人曰：「當有神人為我師．」有一<lb/>
卒曰：「臣可以為師乎？」因反走．田單乃起，引還，東鄉坐，師事之．卒曰：「臣欺君，誠無<lb/>
能也．」田單曰：「子勿言也！」因師之．每出約束，必稱神師．乃宣言曰：「吾唯懼燕軍之<lb/>
劓所得齊卒，置之前行，〔一〕與我戰，即墨敗矣．」燕人聞之，如其言．城中人見齊諸降者盡<lb/>
劓，皆怒，堅守，唯恐見得．單又縱反閒曰：「吾懼燕人掘吾城外冢墓，僇先人，可為寒心．」<lb/>
燕軍盡掘壟墓，燒死人．即墨人從城上望見，皆涕泣，俱欲出戰，怒自十倍．<lb/>
<pb ed='ZHSJ' n='82-2455a' xml:id='KX2a0001_ZHSJ_82-2455a'/><lb/>
〔一〕　正義胡郎反．<lb/>
　　田單知士卒之可用，乃身操版插，〔一〕與士卒分功，妻妾編於行伍之閒，盡散飲食饗士．<lb/>
令甲卒皆伏，使老弱女子乘城，遣使約降於燕，燕軍皆呼萬歲．田單又收民金，得千溢，令<lb/>
即墨富豪遺燕將，曰：「即墨即降，願無虜掠吾族家妻妾，令安堵．」燕將大喜，許之．燕軍<lb/>
由此益懈．<lb/>
〔一〕　索隱操音七高反．插音初洽反．　正義古之軍行，常負版插也．<lb/>
　　田單乃收城中得千餘牛，為絳繒衣，畫以五彩龍文，束兵刃於其角，而灌脂束葦於尾，<lb/>
燒其端．鑿城數十穴，夜縱牛，壯士五千人隨其後．牛尾熱，怒而奔燕軍，燕軍夜大驚．牛<lb/>
尾炬火光明炫燿，燕軍視之皆龍文，所觸盡死傷．五千人因銜枚擊之，而城中鼓譟從之，老<lb/>
弱皆擊銅器為聲，聲動天地．燕軍大駭，敗走．齊人遂夷殺其將騎劫．燕軍擾亂奔走，齊<lb/>
人追亡逐北，所過城邑皆畔燕而歸田單，兵日益多，乘勝，燕日敗亡，卒至河上，〔一〕而齊七<lb/>
十餘城皆復為齊．乃迎襄王於莒，入臨菑而聽政．<lb/>
〔一〕　索隱河上即齊之北界，近河東，齊之舊地．<lb/>
　　襄王封田單，號曰安平君．〔一〕<lb/>
〔一〕　索隱以單初起安平，故以為號．<lb/>
<pb ed='ZHSJ' n='82-2456a' xml:id='KX2a0001_ZHSJ_82-2456a'/><lb/>
<lb/>
　　太史公曰：兵以正合，以奇勝．〔一〕善之者，〔二〕出奇無窮．〔三〕奇正還相生，〔四〕如環之<lb/>
無端．〔五〕夫始如處女，〔六〕適人開戶；〔七〕後如脫兔，適不及距：〔八〕其田單之謂邪！<lb/>
〔一〕　集解魏武帝曰：「先出合戰為正，後出為奇也．正者當敵，奇兵擊不備．」　索隱按：奇謂權詐也．注引魏<lb/>
　　　　武，蓋亦軍令也．<lb/>
〔二〕　索隱兵不厭詐，故云「善之」．<lb/>
〔三〕　索隱謂權變多也．<lb/>
〔四〕　正義猶當合也．言正兵當陣，張左右翼掩其不備，則奇正合敗敵也．<lb/>
〔五〕　索隱言用兵之術，或用正法，或用奇計，使前敵不可測量，如尋環中不知端際也．<lb/>
〔六〕　索隱言兵之始，如處女之軟弱也．<lb/>
〔七〕　集解徐廣曰：「適音敵．」　索隱適音敵．若我如處女之弱，則敵人輕侮，開戶不為備也．　正義敵人謂燕<lb/>
　　　　軍也．言燕軍被田單反閒，易將及劓卒燒壟墓，而令齊卒甚怒，是敵人為單開門戶也．<lb/>
〔八〕　集解魏武帝曰：「如女示弱，脫兔往疾也．」　索隱言克敵之後，卷甲而趨，如兔之得脫而走疾也．敵不及距<lb/>
　　　　者，若脫兔忽過，而敵忘其所距也．<lb/>
　　初，淖齒之殺湣王也，莒人求湣王子法章，得之太史嬓之家，〔一〕為人灌園．嬓女憐而<lb/>
<pb ed='ZHSJ' n='82-2457a' xml:id='KX2a0001_ZHSJ_82-2457a'/><lb/>
善遇之．後法章私以情告女，女遂與通．及莒人共立法章為齊王，以莒距燕，而太史氏女<lb/>
遂為后，所謂「君王后」也．<lb/>
〔一〕　正義嬓音皎．<lb/>
　　燕之初入齊，聞畫邑人王蠋賢，〔一〕令軍中曰「環畫邑三十里無入」，以王蠋之故．已<lb/>
而使人謂蠋曰：「齊人多高子之義，吾以子為將，封子萬家．」蠋固謝．燕人曰：「子不聽，<lb/>
吾引三軍而屠畫邑．」王蠋曰：「忠臣不事二君，貞女不更二夫．齊王不聽吾諫，故退而耕<lb/>
於野．國既破亡，吾不能存；今又劫之以兵為君將，是助桀為暴也．與其生而無義，固不<lb/>
如烹！」遂經其頸〔二〕於樹枝，自奮絕脰而死．〔三〕齊亡大夫聞之，曰：「王蠋，布衣也，義不<lb/>
北面於燕，況在位食祿者乎！」乃相聚如莒，求諸子，立為襄王．<lb/>
〔一〕　集解劉熙曰：「齊西南近邑．畫音獲．」　索隱畫，一音獲，又音胡卦反．劉熙云：「齊西南近邑．」蠋音觸，又<lb/>
　　　　音歜．　正義括地志云：「戟里城在臨淄西北三十里，春秋時棘邑，又云澅邑．」蠋所居即此邑，因澅水為名也．<lb/>
〔二〕　索隱按：經猶繫也．<lb/>
〔三〕　索隱何休云：「脰，頸，齊語也．音豆．」<lb/>
【索隱述贊】軍法以正，實尚奇兵．斷軸自免，反閒先行．羣鳥或衆，五牛揚旌．卒破騎劫，皆復齊城．<lb/>
襄王嗣位，乃封安平．<lb/>
<pb ed='ZHSJ' n='82-2458a' xml:id='KX2a0001_ZHSJ_82-2458a'/><lb/>
<lb/>
</p></div>
